জাবি সংবাদদাতা ॥ জাহাঙ্গীরনগর বিশ্ববিদ্যালয়ে (জাবি) ‘দুর্নীতির’ অভিযোগ তুলে উপাচার্য অধ্যাপক ড. ফারজানা ইসলামের অপসারণ দাবিতে নিষেধাজ্ঞা উপেক্ষা করে কর্মসূচী অব্যাহত রেখেছে আন্দোলনকারীরা। প্রশাসন সব ধরনের সভা-সমাবেশ নিষিদ্ধ করলেও তা প্রত্যাখ্যান করে আন্দোলন চালিয়ে যাচ্ছেন তারা। হচ্ছে প্রতিবাদী কনসার্টও। বৃহস্পতিবার বেলা এগারোটার পর পুরাতন রেজিস্ট্রার ভবনের সামনে জমায়েত হন আন্দোলনকারীরা। এরপর বেলা একটায় বিশ^বিদ্যালয়ের পুরাতন রেজিস্ট্রার ভবনের সামনে থেকে ‘দুর্নীতির বিরুদ্ধে জাহাঙ্গীরনগর’ ব্যানারে বিক্ষোভ মিছিল শুরু হয়। মিছিলটি উপাচার্যের বাসভবনসহ কয়েকটি সড়ক প্রদক্ষিণ করে প্রশাসনিক ভবনের সামনে গিয়ে শেষ হয়। এতে বিশ^বিদ্যালয়ের কয়েক শ’ শিক্ষক-শিক্ষার্থী অংশগ্রহণ করেন।
মিছিল পরবর্তী সমাবেশে উপাচার্য অধ্যাপক ফারজানা ইসলামের দুর্নীতির তদন্তের বিষয়ে শিক্ষা উপমন্ত্রী মহিবুল হাসান চৌধুরী নওফেলের বক্তব্যের প্রেক্ষিতে তারা বলেন, আমরা যে অভিযোগ করছি তা তদন্ত করার দায়িত্ব সরকারের। আমরা তো গোয়েন্দা সংস্থার লোক না। এই পরিস্থিতিতে সহিংসতাকে উস্কে দিতে তৃতীয় পক্ষ সুযোগ নিতে পারে বলেও আশঙ্কা প্রকাশ করেন তারা।
জাহাঙ্গীরনগর বিশ্ববিদ্যালয়ের চলমান পরিস্থিতির বিষয়ে বৃহস্পতিবার প্রধানমন্ত্রী শেখ হাসিনার দেয়া বক্তব্যের প্রেক্ষিতে আন্দোলনকারী শিক্ষক অধ্যাপক সাঈদ ফেরদৌস বলেন, যত দেরিতেই হোক প্রধানমন্ত্রীর দিক থেকে একটি বক্তব্য এসেছে এটি আমাদের জন্য একটি নতুন সম্ভাবনা বলে আমরা মনে করছি। উপাচার্যের বিরুদ্ধে বিভিন্ন পত্র-পত্রিকায় যে খবর প্রকাশিত হয়েছিল তার সুষ্ঠু তদন্ত করে বিশ্ববিদ্যালয়কে দায়মুক্ত করার জন্যই আমরা আন্দোলন শুরু করেছিলাম। আমরা তদন্ত চেয়েছি এর মানে এই না যে যাবতীয় প্রমাণাদি আমাদের দিতে হবে। প্রধানমন্ত্রীর বক্তব্যের পরিপ্রেক্ষিতে যদি এই বিষয়টার সুষ্ঠু তদন্তের জন্য যদি শিক্ষা মন্ত্রণালয় এবং ইউজিসি তৎপর হয় তাহলে হয়ত উদ্ভূত সমস্যার সমাধান হতে পারে।
আন্দোলনকারী শিক্ষক বাংলা বিভাগের অধ্যাপক তারেক রেজা বলেন, গণমাধ্যমে প্রকাশিত সংবাদ এবং দুর্নীতিতে জড়িত ব্যক্তি স্বয়ং যখন স্বীকারোক্তি দেয় তখন আর কি কি প্রমাণ দরকার একজনের বিরুদ্ধে তদন্ত করতে আমাদের জানা নেই। ছাত্রলীগের যে সকল নেতাকর্মী স্বীকার করেছেন যে, তারা টাকা পেয়েছেন তারা যদি মিথ্যা বলে থাকেন তাদের বিরুদ্ধেও তো কোন ব্যবস্থা নিতে দেখিনি। অপরাধে জড়িত এক পক্ষ যখন স্বীকার করেছে যে, তারা টাকা পেয়েছে তখন অপর পক্ষের বিরুদ্ধে তদন্ত করার জন্য প্রমাণ হিসেবে এটাই কি যথেষ্ট নয়?
এদিকে উপাচার্যের বিরুদ্ধে প্রমাণসহ অভিযোগ করার কথা বলায় মুখ খুলেছে শাখা ছাত্রলীগের সহ-সভাপতি হামজা রহমান অন্তর বলেন, ‘জাবি শাখা ছাত্রলীগ মাননীয় প্রধানমন্ত্রীর বিশ্বাসের সঙ্গে খেলা করছে। আমরা বার বার বলে আসছি আর্থিক কেলেঙ্কারির সত্যতা রয়েছে। স্বয়ং উপাচার্য, তার স্বামী আখতার হোসেন, ছেলে প্রতীক হাসান আর্থিক লেনদেনের সঙ্গে জড়িত। অভিযুক্তদের সঙ্গে জাবি শাখা ছাত্রলীগের সভাপতি জুয়েল রানা, সাধারণ সম্পাদক আবু সুফিয়ান চঞ্চল, যুগ্ম সাধারণ সম্পাদক সাদ্দাম হোসাইন, সহ-সভাপতি নিয়ামুল ইসলাম তাজের আট, নয় ও ১০ আগস্টের কল রেকর্ড বের করলেই দুর্নীতির প্রমাণ পাওয়া যাবে। টাকা পাওয়ার পরেই সাধারণ সম্পাদক চঞ্চল ক্যাম্পাস থেকে লাপাত্তা। টাকা পাওয়ার পরেই তিনি ক্যাম্পাস ছেড়েছেন।
এর আগে শাখা ছাত্রলীগের যুগ্ম সাধারণ সম্পাদক সাদ্দাম হোসাইন ও সহ-সভাপতি নিয়ামুল ইসলাম তাজের ইলেক্ট্রনিক ও প্রিন্ট মিডিয়ার সামনে একাধিক বক্তব্যে ঈদ সেলামি হিসেবে ২৫ লাখ করে টাকা পাওয়ার কথা স্বীকার করেন। একাধিক স্বীকারোক্তিতে তারাও ওই আর্থিক লেনদেনের সঙ্গে উপাচার্য, তার স্বামী ও সন্তানের সংশ্লিষ্টতার কথা দাবি করেন। এছাড়া শাখা ছাত্রলীগের কোন নেতা কত টাকা ভাগ পেয়েছেন তাও স্পষ্ট বক্তব্যে সাংবাদিকদের জানান তিনি।
এর আগে বুধবার রাতে বিশ্ববিদ্যালয়ের বিশ্ববিদ্যালয় প্রশাসন ক্যাম্পাসে সব সভা-সমাবেশ, মিছিল ও যে কোন অবস্থান কর্মসূচীতে নিষেধাজ্ঞা জারি করে। গত ৫ নবেম্বর অনুষ্ঠিত সিন্ডিকেটের জরুরী সভার সিদ্ধান্ত অনুযায়ী ৬ নবেম্বর থেকে বিশ্ববিদ্যালয়ের সব ক্লাস ও পরীক্ষা অনির্দিষ্টকালের জন্য বন্ধ ঘোষণা করা হয়। বিশ্ববিদ্যালয়ের সব আবাসিক হল বন্ধ রয়েছে। হলে কোন শিক্ষার্থী অবস্থান করছেন না। বিশ্ববিদ্যালয়ের অভ্যন্তরে দোকানপাটও বন্ধ করা হয়েছে।
আন্দোলনকারী শিক্ষার্থীরা শিক্ষকদের বাসাসহ বিশ্ববিদ্যালয়ের আশপাশে অবস্থান করছেন। অন্যদিকে প্রায় ১২০ জন পুলিশ উপাচার্যের বাসভবনের সামনে নিরাপত্তার দায়িত্বে নিয়োজিত রয়েছে। বিশ্ববিদ্যালয়ের ভারপ্রাপ্ত প্রক্টর আ. স. ম. ফিরোজ-উল-হাসান বলেন, বিশ্ববিদ্যালয়ের অনির্দিষ্টকালের জন্য বন্ধ রয়েছে। শিক্ষার্থীদের আবাসিক হলগুলো ফাঁকা হয়ে গেছে। এখন কেউ যদি পরিস্থিতি অস্বাভাবিক করে তবে তা শৃঙ্খলাবিরোধী বলে বিবেচিত হবে। তবে আন্দোলকারীরা জানান, উপাচার্যের অপসারণ না হওয়া পর্যন্ত তারা আন্দোলন চালিয়ে যাবেন।