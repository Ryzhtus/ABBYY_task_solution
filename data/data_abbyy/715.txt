Президент України Володимир Зеленський призначив Євгена Нетужилова начальником головного управління Служби безпеки України (СБУ) в Автономній Республіці Крим. Про це повідомляє прес-служба Офісу президента.
Відповідний указ був оприлюднений у четвер, 7 листопада.
"Призначити Нетужилова Євгена Володимировича начальником Головного управління Служби безпеки України в Автономній Республіці Крим", - йдеться в указі №822/2019.
Згідно з декларацією, Нетужилов родом з Одеси, працював заступником начальника у військовій прокуратурі Південного регіону.
Попереднього начальника СБУ в Криму Олександра Шмітька Зеленський звільнив у червні 2019 року. У червні 2018 року п'ятий президент України Петро Порошенко призначив Шмітька начальником Головного управління Служби безпеки України в Автономній Республіці Крим.
Раніше сьогодні Зеленський призначив глав СБУ в шести областях: Волинській, Вінницькій, Івано-Франківській, Полтавській, Тернопільській та Херсонській областях.