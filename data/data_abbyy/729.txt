Velika dvorana novosadskog Spensa 7. decembra biće dom najvećem internacionalnom MMA spektaklu koji smo imali priliku da vidimo u našoj zemlji i regionu prethodnih godina.
Prava noć šampiona, sa renomiranim učesnicima iz svih krajeva sveta, održaće se pod patronatom jedne od najcenjenijih evropskih MMA organizacija - Serbian Battle Championship (SBC). To će biti 25. SBC priredba koja obećava istorijski sportski događaj o kojem će se dugo pričati.  "SBC 25 - Revenge!" donosi veliki broj internacionalnih MMA zvezda. Najavljeno je čak pet borbi za prestižne SBC šamponske pojaseve, koji su se pokazali kao najbolja preporuka i najbrža ulaznica za najveće svetske MMA pozornice - UFC, Bellator, PFL, itd.
Glavna borba večeri biće revanš za pojas SBC šampiona u poluteškoj kategoriji, između dve legende aktuelnog šampiona, koji je nastupao na svim velikim svetskim turnirima, iz Brazila, Majkla "Big Rig" Falkaa, i izazivača, hrvatskog borca sa najviše UFC nastupa iza sebe, Igora "The Duke" Pokrajca.
Pojas u lakoj kategoriji, do 70 kilograma, braniće jedna od najvećih svetskih nada, predstavnik legendarne brazilske Chute Boxe akademije, Žekson "Tortora" Lureiro, protiv domaćeg borca, iskusnog i renomiranog ratnika kojeg podržava MOZZART, Slobodana "Limp" Maksimovića. Vlasnik šampionskog pojasa u velter kategoriji, Bugarin Vladislav Kančev, po prvi put će braniti titulu u Novom Sadu i to protiv neporaženog profesionalca iz Brazila, Maksa Denera Viere.
Pored ovih pet šampionskih duela videćemo još veliki broj borbi u koima će stasavati novi šampioni i internacionalne MMA zvezde. Jedan od najvećih domaćih potencijala, neporaženi talenat novosadskog Family Fight Teama, Predrag Bogdanović, imaće ispit karijere protiv renomiranog brazilskog borca, majstora parterne borbe, Laerte "Midnight" Silve. Ruski ratnik sa adresom u Srbiji, Kiril Tropinin, odmeriće snage u SBC heksagonu sa jednim od najtalentovanijih brazilskih boraca nove generacije, Lukason Ananijasom. Beskompromisni borac iz Beograda, Nenad Avramović, imaće najveći test dosadašnje karijere protiv iskusnog borca najvišeg svetskog renomea, predstavnika legendarnog American Top Teama, iz Sjedinjenih Američkih Država, Marsela"Mela" Alfaje.  Svima poznato ime domaće MMA scene, Nemanja Uverić, vraća se u borilište protiv iskusnog ratnika iz Brazila, Žan Felipea Presetesa Dos Santosa. Bivši SBC šampion u lakoj kategoriji, iz FFT-a, Nemanja "Sledgehammer" Kovač, ukrstiće rukavice sa renomiranim brazilskim protivnikom Antonijom "Negom" Paulom. Jedna od najvećih MMA nada iz Hrvatske, beskompromisni Mario Žgela boriće se protiv čuvenog borca iz Brazila, Živaga "Žibe" Franciska.
(Foto: SBC)