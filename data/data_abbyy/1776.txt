Nastavlja se saga oko rasističkog vređanja Marija Balotelija u Veroni, a u neverovatnu priču su se sada uključili i ultrasi njegovog tima Breše koji su stali direktno na stranu kolega iz Verone. Oni su Super Marija nazvali "arogantnim".
Podsetimo, Baloteli je šutnuo loptu na tribine u porazu od Verone od 2:1, nakon što je čuo majmunske krike od strane ultrasa Verone. Trener Ivan Jurić, predsednik Mauricio Seti, kao i gradonačelnik Verone stali su u odbranu svojih navijača tvrdeći da nije bilo rasizma, iako se ne video snimcima sve jasno čuje.
Na sve to stiglo je danas i saopštenje ultrasa Breše - Balotelijevog kluba - koji su podržali Luku Kastelanija, vođu navijača Verone kojem je zabranjen ulazak na stadion do 2030. godine posle intervjua u kojem je ponovio rasističke stavove o slavnom fudbaleru."Ako Baloteli nije bio psihički sreman da igra protiv Verone i njenih navijača, u delikatnoj utakmici za naš grad i trenera Korinija - koji je bio omiljena figura i borio se za posao na tom meču - onda je trebalo da prepusti mesto nekom drugom, manje arogantnijem od sebe. Niko od nas se ne bi potresao zbog toga, naprotiv...", navodi se između ostalog u saopštenju navijača Breše.
Ovo saopštenje je slično onom koje su objavili ultrasi Intera kako bi razuverili Romelua Lukakua da majmunski krici koje su navijači Kaljarija ispuštali nisu bili upereni protiv njega kao uvreda već kao "kompliment" da mu pokažu koliko ga se plaše. Želeli su time, navodno, samo da ga ometu u igri...
U svakom slučaju, italijanski fudbal ponovo pliva u mulju.
Pogledajte najnoviju epizodu Ekipizze:
Foto: Reuters