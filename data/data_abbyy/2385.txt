Praha - Česko si v příštích dnech připomene památku válečných veteránů. Již dnes se za oběti válečných konfliktů uskuteční ve vojenském kostele na pražských Hradčanech ekumenická bohoslužba a v Rudolfinu zahraje Ústřední hudba AČR. Hlavní akce se tradičně uskuteční v pondělí 11. listopadu.
Právě 11. listopadu se každoročně připomínají oběti účastníků válečných bojů. V tento ten bylo v roce 1918 podepsáno příměří, které ukončilo první světovou válku. Symbolem Dne válečných veteránů je vlčí mák, květina, která jako první vyrostla na polích zničených při bojích. Česká republika se k oslavám tohoto dne poprvé připojila v roce 2001.
Válečné veterány připomene v příštích dnech po celém Česku několik akcí. Dnes dopoledne se ve vojenském kostele sv. Jana Nepomuckého uskuteční slavnostní bohoslužba, během které zazní modlitba za padlé a zemřelé i modlitba za mír. Společně s vojenskými kaplany a válečnými veterány se vzpomínkové akce zúčastní zástupci ministerstva obrany, armády i křesťanští představitelé.
Vpodvečer pak ve Dvořákově síni pražského Rudolfina zazní slavnostní koncert Ústřední hudby AČR. Muzikanti zahrají pod taktovkou podplukovníka Jaroslava Šípa a majora Patrika Spinka. Koncert bude spoludirigovat major Randall S. Bartel, velitel Vojenské hudby Spojených států amerických v Evropě.
V neděli si válečné veterány mohou připomenout lidé v pražských Karlínských kasárnách, kde pořádá vzpomínkový den organizace Post Bellum. V plánu je hodinová přednáška o československých letcích v britské RAF, divadelní představení nebo krátké filmové promítání příběhů válečných veteránů z projektu Paměť národa. Lidé mohou od začátku listopadu od dobrovolníků kupovat symbolický červený vlčí mák. Koupí podpoří právě Paměť národa.
Tradiční oficiální akce se v pondělí za účasti zástupců ministerstva obrany, armády a dalších institucí uskuteční na pražském Vítkově. V Brně se bude konat akce Tisíc křížů pro válečné veterány. Účastníci budou moci uctít památku veteránů umístěním dřevěných křížků se symbolem vlčího máku do trávníku před sochou vojáka na Moravském náměstí.
Městská část Praha 2 ve spolupráci s armádou nebo Československou obcí legionářskou uspořádá Den válečných veteránů na náměstí Míru. K vidění budou ukázky armádního vybavení nebo historické filmové dokumenty.