S punim pravom drhtao je Istanbul uoči dolaska Bajerna, ali konačno je košarkaška Evropa videla pravi Fenerbahče na delu! S dobro raspoređenim poenima i minutima, smirenog napada i stabilne odbrane, što je dovelo do sigurne pobede koja može da posluži kao ozbiljna injekcija samopouzdanja pred gostovanja moskovskom CSKA i Barseloni - 90:82!
Željko Obradović će sigurno biti posebno zadovoljan, jer je konačno pronašao pravu žicu svojim igračima i natera ih da igraju košarku po kojoj je Fenerbahče bio prepoznatljiv poslednjih godina. Nije se tvrdoglavi Bajern predavao sve do završnice susreta, ali to samo potvrđuje koliko su gosti iz Minhena dobro igrali, odnosno kakvu je igru pružio Fenerbahče pred svojim navijačima. Utakmica je bila neizvesna pune tri četvrtine i nijedan tim nije uspeo ozbiljnije da se odvoji na dvocifenu razliku. Tako je bilo sve do sekvence u poslednjem kvartalu, kada je odbrana postala granitno neprobojna, a napad opušten i razigran.
Ključna figura bio je Nikola Kalinić. Počelo je uz koš Jana Veselija na Kalinićevu asistenciju, čime je Fenerbahče započeo seriju 7:0 uz važnu trojku Kostasa Slukasa na novo dodavanje srpskog reprezeentativca, da bi onda i sam završio akciju uz kontakt, čime je Fenerbahče poveo sa 68:62 uz osam i po minuta do kraja.
Bio je to zamajac koji je Feneru nedostajao kako bi pritisak konačno splasnuo. Bajern se i dalje muški borio i nije predavao. Greg Monro i Vladimir Lučić su vukli goste, ali je nalet protivnika bio prejak. brze poene postigli su Datome, Veseli i Mahmutoglu, dok je Bajernov tandem držao rezultat aktivnim, a onda je nekadašnji Bajernov igrač Derik Vilijams snažno zakucao i podigao dvoranu na noge, pre nego što je Mahmutoglu novom trojkom doneo Feneru prvo dvocifreno vođstvo (79:68). Važnu trojku pogodio je Bobi Dikson, na koga je Željko Obradović bio izuzetno ljut tokom onog nedavnog gradskog derbija s Galatom, a iako ga je Peteri Koponen “obrisao“ tačku je stavio Mahmutoglu novim dalekometnim hicem za 85:73 na dva i po minuta pre isteka vremena.
Vilijams je ponovo bio najefikasniji igrač Fenera sa 19 poena. Mahmutoglu je ubacio 14, Slukas 13, De Kolo 12, a Kalinić 10, uz pet asistencija. Monro je predvodio listu strelaca Bajerna sa 19 poena i sedam skokova. Lučić je imao 14 poena (4/5 za dva, 1/1 za tri), te sedam skokova, dve asistencije i pet iznuđenih faulova za indeks korisnosti 21.
Barselona je brzo zaboravila onaj poraz u Milanu i ostvarila novu pobedu na evropskim gostovanjima. Pao je Žalgiris u Kaunasu, a vezivno tkivo ove pobede bili su Kori Higins i Nikola Mirotić koji su ubacili bezmalo pola koševa celog tima – 93:86!
Higins je briljirao sa 27 poena (4/5 za dva, 5/5 za tri) i istakao kandidaturu za laskavo priznanje MVP runde sa indeksom korisnosti 33! Mirotić ga je ispratio s 24 poena (6/10 za dva, 0/4 za tri), ali je tačno pola poena ubacio s penala, bez greške! Iznudio je šest faulova, pokupio i šest skokova, uz po dve asistencije, ukradene i izgubljene lopte za indeks 29. Ostali igrači Barselone bili su jednocifreni, a po devet poena skupili su Adam Hanga i Pjer Oriola, uz osam poena Anta Tomića.
Barselonu nije iznenadio agresivni pristup tima Šarunasa Jasikevičijusa, pa je iskusno privela meč kraju. Kod Žalgirisa 14 poena imao je Marius Grigonis, koliko i Tomas Vokap uz pet asistencija, dok je Arturas Milaknis imao 11 poena.
EVROLIGA - 7. KOLO
ČetvrtakZenit - Himki 73:87/Holins 25 - Buker 20/
Crvena zvezda - Real Madrid 60:75/Beron 17 - Ljulj 16/
Olimpijakos - Efes 67:86/Pol 15, Milutinov 10 - Micić 27/
Makabi - Alba 104:78/Dibartolomeo 19 - Siva 14/
Olimpija Milano - Baskonija 81:74/Dela Vale 15, Micov 12 - Stauskas 15/
Petak
Fenerbahče - Bajern 90:82/Vilijams 19 - Monro 19/
Žalgiris - Barselona 86:93/Grigonis 14 - Higins 27/
Panatinaikos - Valensija 91:80/Tomas19 - Lojd 27/
Asvel - CSKA Moskva 67:66/Lomaž 15 - Džejms 14/