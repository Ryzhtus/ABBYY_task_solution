در همین ابتدا راه برگزاری کارگاه‌های آموزشی چند همسری، چنین نقض قانونی جز بی اعتباری چه سرانجامی می‌تواند داشته باشد؟
عصر ایران ؛ نهال موسوی - در چند روز اخیر مبحث چند همسری در فضای رسانه‌ای و جامعه سر و صدای زیادی به پا کرده و در دنیای مجازی هم ترند اول شده بود. اصل ماجرا برمی‌گردد به زمانی که حجت‌الاسلام قاسمیان در برنامه "بدون توقف" شبکه 3 به دفاع از چندهمسری پرداخت و گفت: «اصلا مسئله تعدد زوجات جزء مسائل اصلی ما نیست چرا که کسانی که بخواهند با دید شهوت‌رانی وارد ارتباط با زن دیگری شوند از بحث ازدواج و نظام خانواده وارد نمی‌شوند، نظام خانواده یک نظام سختی است که افراد یک همسر را هم به زور می‌توانند اداره کنند چه رسد به دو تا، ولی خوب ازدواج موقت و یا چندهمسری هم کارکردهای خودش را دارد دیدگاه من در این زمینه ترویجی نیست اما به جد از آن دفاع می‌کنم.»
همین اظهار نظرات با موجی از مخالفت‌ها و پاره‌ای موافقت‌ در رابطه با چندهمسری روبرو شد، اما انتشار پوستری که خبر از برگزاری یک کارگاه "مهارت‌های ارتباطی خانواده‌های چند همسری" می‌داد، حواشی بر سر این موضوع را در فضای مجازی تشدید کرد.در این پوستر نشان می‌دهد که یک مرد با چند خانم و بچه در آن شاد و خوشحال دور همدیگرند و رضایت از این سبک زندگی در صورت تک، تک آنها پیدا است.این کارگاه را موسسه "حیات حُسنی" قرار است در تهران برگزار کند و مسئولیت برگزاری آن با حجت‌السلام عسگری موسسه "حیات حُسنی" در شهر قم است، او در این رابطه در گفت‌وگویی با "ایرنا زندگی" گفته است: «ما سوپر میلیاردرهایی را داریم که بندگان خدا، دوست دارند که زندگی دوم تشکیل بدهند، سفره‌ی دیگری را پهن بکنند اما، جریان فرهنگی غرب زده، فمنیست‌های غرب‌گرا و البته فمنیست‌های مذهبی و حتی مسجدی به همراه قانون ظالمانه‌ای که ایجاد شده، مانع از این واقعیت مهم (چندهمسری) در جامعه ما شده اند.»
بسیاری از واکنش‌های منفی به این کارگاه آموزشی "مهارت‌های ارتباطی خانواده‌های چند همسری" هم به همین پوستر و شکل تصویرسازی آن بر می‌گردد.
حال نکته جالب توجه درباره این پوستر آن است که امین دریانورد یک تصویرساز (گرافیست) حرفه‌ای است که این پوستر را به او منسوب کرده‌اند اما او با انتشار یک مطلب در اینستاگرام خود به این پوستر اعتراض کرده و گفت که شخصیت‌های موجود در پوستر چند همسری را از 4 تصویر سازی مختلفی که او انجام داده است برداشته‌ و آنها را کنار هم قرار داده‌اند و اساسا این پوستر هیچ ربطی به او ندارد.
دریانورد به صراحت گفته که «از این اتفاق رضایتی ندارد و به کسانی هم که این اقدام را انجام داده‌اند پیغام داده است که او از این اتفاق ناراضی است.»البته هر بیننده‌ غیر حرفه‌ای هم به راحتی می‌تواند متوجه این گردآوری فتوشاپی برای پوستر "چند همسری" شود (تصاویر در پایین).
طنز ماجرا این است که در این پوستر چند همسری از شخصیت‌های چند تصویرسازی دیگر استفاده کرده‌اند یعنی پوستر چند همسری هم خود حاصل چند پوستری است! موسسه منتشر کننده پوستر هم تا کنون هیچ توضیح و پاسخی به اظهارات "دریانورد" نداده است!
باید از موسسه حیات حُسنی پرسید وقتی که صاحب معنوی و مادی این تصاویر (امین دریانورد) از این قضیه رضایت ندارد به لحاظ شرعی و قانونی انجام چنین عملی صحیح است؟
در همین ابتدا راه برگزاری کارگاه‌های آموزشی چند همسری، چنین نقض قانونی جز بی اعتباری چه سرانجامی می‌تواند داشته باشد؟  یک ضرب المثلی است که می‌گوید: «شیطان در جزئیات است»، حتی اگر قرار باشد شما را دغدغه‌مند و دلسوز جامعه بدانیم با چنین مسائلی همه چیز زیر سوال می‌رود! به همین سادگی.
تصویرسازی‌های "امین دریانورد" که در پوستر "چند همسری" شخصیت‌های خانم آنها کنار هم جمع شده‌اند!