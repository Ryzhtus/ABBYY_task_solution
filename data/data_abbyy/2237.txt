«دونالد ترامپ» رئیس جمهوری آمریکا جمعه گفت که با لغو وضع تعرفه‌ها بر کالاهای چینی موافقت نکرده است.
به گزارش ایرنا به نقل از رویترز، مقام‌های آمریکایی و چینی جمعه گفته بودند که دو کشور موافقت کرده‌اند تا وضع تعرفه بر کالاهای یکدیگر را لغو کنند.
ترامپ روز جمعه در کاخ سفید در گفت‌وگو با خبرنگاران خود را «مرد تعرفه‌ای» نامید و گفت که با کاهش تعرفه‌ها بر کالاهای چینی موافقت نکرده است.
وی افزود: چین مایل است بخشی، نه همه، تعرفه‌هایی که بر کالاهای آنها وضع شده، لغو شود. آنها می‌دانند که من همه تعرفه‌ها را لغو نمی‌کنم. من با هیچ چیزی موافقت نکرده‌ام.
ترامپ با بیان اینکه چین بیش از او مایل به توافق تجاری جدید است، گفت که افزایش تعرفه بر کالاهای چینی «میلیاردها دلار» برای آمریکا سود داشته است. او تاکید کرد، در صورتی که توافقی حاصل شود، توافقنامه آن در آمریکا امضا خواهد شد.
اظهارات ترامپ تردیدها درباره احتمال پایان جنگ تجاری ۱۶ ماهه میان آمریکا و چین را افزایش داده است. به دنبال صحبت‌های رئیس جمهوری آمریکا، ارزش سهام در بازارهای این کشور و ارزش دلار کاهش یافت.
چین خواستار آن شده بود که آمریکا تعرفه بر روی ۱۱۲ میلیارد دلار از کالاهای این کشور را که اول سپتامبر وضع کرد، لغو کند و از برنامه وضع تعرفه ۲۵ درصدی روی برخی از کالاها در آینده نیز امتناع کند.