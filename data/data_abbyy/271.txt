«اگنس کالامارد» گزارشگر ویژه سازمان ملل در امور اعدام‌های خارج از چارچوب قضایی روز جمعه در گزارشی اعلام کرد که ممکن است سیستم زندان‌های مصر منجر به مرگ «محمد مرسی» رئیس جمهور پیشین این کشور شده باشد.
به گزارش ایرنا به نقل از الجزیره، در گزارش سازمان ملل آمده است: کارشناسان مستقل به این نتیجه رسیدند که زندان‌های مصر و شرایط آن‌ها ممکن است منجر به مرگ هزاران زندانی شود.
این گزارش می افزاید: مرگ مرسی را می‌توان خشونت بار و وحشیانه دانست.
محمد مرسی خرداد ماه سال جاری در حالی که در جلسه دادگاه حاضر شده بود بر اثر حمله قلبی در سن ۶۷ سالگی درگذشت.
وی روز سه‌شنبه ۲۸ خرداد بدون حضور هواداران خود در قاهره به خاک سپرده شد.
مرسی پس از دهه‌ها حکومت نظامیان، در پی تحولاتی که توسط مردم مصر رقم خورد، در ۲۵ ژانویه ۲۰۱۱ با کسب ۵۱.۷۳ درصد آرا در انتخابات توانست با شکست «احمد شفیق» آخرین نخست‌وزیر «حسنی مبارک» به رئیس جمهوری انتخاب شود. اما در سوم ژوئیه ۲۰۱۳ (۱۲ تیر ۱۳۹۲) از قدرت برکنار و راهی زندان شد.
مرسی از زمان برکناری تا زمان مرگ در زندان به‌سر برد و در چندین پرونده به اعدام و یا حبس ابد محکوم شده بود.