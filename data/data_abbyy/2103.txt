VŠECHNY FOTOGRAFIE
Včera AMD oficiálně odhalilo procesory Ryzen Threadripper třetí generace se 7nm čipy a jádry Zen 2 s jejich parametry, které z nich mají dělat vůbec nejrychlejší desktopové procesory na trhu, ale také s vysokými cenami a TDP. Firma s tím ovšem spojila i další novinky v rámci „listopadového updatu“ desktopové platformy. Konečně totiž také bylo řečeno, kdy bude vydáno už od června vyhlížené 16jádro pro socket AM4 a dozvěděli jsme se k němu i nějaké nové informace.
Hlavní parametry Ryzenu 9 3950X už jsou známé od léta. Půjde o 16jádro se 32 vlákny (složené ze dvou 7nm CPU čipletů) pro socket AM4, které má TDP 105 W, stejné jako dvanáctijádro Ryzen 9 3900X. Celkem bude mít 64 MB L3 cache (4 × 16 MB). Frekvence je v základu 3,5 GHz, maximální boost pro málovláknové zátěže je pak až 4,7 GHz, tedy ještě o něco vyšší, než u modelu 3900X. Cena je stále stanovená na 749 dolarů, což s DPH vychází asi na 20 950 Kč.
Ono „až“ u boostu je přímo uvedeno na slajdech a ve specifikacích. AMD asi chce přímo upozornit, že maximální hodnota není typická a tento boost může být krátkodobý, podmínění nižší zátěží, nízkou teplotou a tak podobně.
A nyní nové informace. Ryzen 9 3950X, původně plánovaný na září, ale pak odložený, má definitivně přijít do obchodů 25. listopadu, což je shodou okolností stejný den, kdy Intel začne prodávat vlastní highendové procesory Cascade Lake-X. Minimálně těm nižším z nich (podle AMD) bude toto CPU asi výkonem konkurovat (slajdy AMD ho uvádějí jako protivníka pro dvanáctijádro Core i9-9920X), takže je možné, že jde o trošku naschvál. Pokud vás ovšem jen zajímá výkon a nehodláte kupovat CPU za 21 tisíc, pak nebudete muset čekat tak dlouho. Recenze by měly údajně vyjít už 14. listopadu, teda za šest dní. Níže v galerii můžete vidět nějaké oficiální benchmarky od AMD, ale ty je třeba jako obvykle brát s rezervou, jelikož mohou být selektivní.
Nová informace(i když neoficiálně už něco podobného prosakovalo) dále je, že Ryzen 9 3950X se bude prodávat bez chladiče, už k němu tedy nedostanete RGB podsvícený chladič Wraith Prism. Podle oficiálního vysvětlení už v tomto cenovém segmentu bude prakticky každý kupovat nějaký speciální chladič (což by se asi mohlo vztáhnout už minimálně i na Ryzen 9 3900X). Kromě toho také firma doporučuje pro ideální fungování (výkon) vodní chladič, a to v případě AIO modelů rovnou nějaký s 280mm nebo 360mm radiátorem. Seznam ověřených/doporučených modelů je na webu firmy, ale pochopitelně nemusí být úplný.
Nejen to je ovšem mezi doporučeními pro provoz Ryzenu 9 3950X. AnandTech píše, že zároveň je údajně doporučeno mít desku s BIOSem obsahujícím kód AGESA 1.0.0.4B (nebo novější). To by zřejmě mělo pomáhat k lepšímu boostování, kdežto se starším firmwarem asi může výkon být suboptimální. AGESA 1.0.0.4B se teprve začíná objevovat, nicméně je možné, že v některých případech jsou BIOSy zatím postavené na beta verzi, ne finální. U řady desek asi kupující tedy budou muset chvíli počkat. Doufejme, že v recenzích budou použité vhodné BIOSy, aby je nebylo poté nutno přeměřovat (a naopak, že nebudou testovány nějaké speciální BIOSy, které by měly lepší výkon než to, co pak bude normálně ke stažení pro normální smrtelníky).
Podle oficiálních benchmarků AMD by měl být Ryzen 9 3950X rychlejší v mnohovláknových aplikacích než Core i9-9900K a o docela dost předhánět i dvanáctijádro Core i9-9920X. Pravděpodobně by v těchto testech mohl držet prvenství i proti novějšímu Core i9-10920X (689 $), do jaké míry bude obstávat i proti dražšímu čtrnáctijádru i9-10940X a osmnáctijádru i9-10980XE, to už asi bude lepší nechat na vydání nezávislých recenzí. Jak už bylo řečeno, selektivní oficiální benchmarky je třeba brát s rezervou.
VŠECHNY FOTOGRAFIE
Poslední novinka se týká provozních vlastností. Před nedávnem se ukázalo, že zajímavé 65W dvanáctijádro Ryzen 9 3900 bude jenom pro OEM segment a bohužel se nebude dát samostatně koupit. Podobně na běžném trhu chybí třeba 45W „E“ úsporné verze procesorů nebo nebo 35W úsporné verze čtyřjádrových APU Ryzen a často jsou na to slyšet stížnosti. Z tohoto důvodu AMD přišlo s náhradním či částečným řešením: možností nastavit u procesorů ručně TDP (cTDP), kterou pojmenovalo Eco-Mode.
Tato funkce byla prezentována teď spolu s Ryzenem 9 3950X, ale neměla by se týkat jen něj, ale i dalších procesorů (zda i Ryzenů druhé nebo dokonce první generace, není úplně jasné, ale vypadá to, že by mohlo). Tato funkce dovolí buď přes Ryzen Master, nebo v BIOSu desky nastavit cTDP, které bude o jednu třídu nižší než to, které procesor má stanovené normálně. 105W (nebo 95W) modely jako je R9 3950X se tedy budou dát sešněrovat na 65W a 65W modely procesorů zase na nižších 45 W. Pokud byste měli 45W procesor, bude možné mu snížit krmení na 35W TDP.
Tato úprava bude asi fungovat skrze automatické řízení frekvence v Ryzenech a samozřejmě povede jako vedlejší účinek ke snížení výkonu. Například Ryzen 9 3950X omezený na 65W TDP má mít dle testování AMD jen asi 77 % výkonu proti výchozí 105W konfiguraci, ale ušetří 44 % příkonu. Pro stavbu třeba pasivně chlazených počítačů či Mini-ITX sestav by se to však mohlo hodit, pokud se potýkáte s nemožností sehnat třeba ta 35W APU.
Eco-Mode by měl vyžadovat podporu v BIOSu desky, takže bude nutná aktualizace. Snad by mohlo jít přímo o součást AGESA, takže se tato užitečná možnost dostane do většiny desek.