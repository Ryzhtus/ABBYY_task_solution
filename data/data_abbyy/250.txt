(Od dopisnika MOZZART Sporta iz Rima)
Proteklih dana smo slušali malobrojne
,
 ali bučne pojedince kojima se ne sviđa VAR, iz ovih ili onih razloga, počev od Garija Linekera do trenera i funkcionera nekih timova. 
О
no što se dogodilo Romi, na mečevima Lige Evrope - na kojima se ne upotrebljava tehnologija - protiv Borusije Menhengladbah, pokazuje da VAR nije samo neophodan, već je spas za fudbal, njegovu regularnost i kredibilnost. Pojedine sudijske greške ne mogu više da se tolerišu, a arbitri u celoj Evropi su toliko loši da čak ni VAR ne može da amortizuje štetu koju prave i ispravi sve propuste, previde, pogrešne procene.
Škotski sudija Kolum ima ozbiljne probleme sa vidom kad je od lica Smolinga video ruku i dosudio najstrožu kaznu za Borusiju u poslednjem minut sudijske nadoknade omogućivši Nemcima da izbegnu poraz u Rimu. U Mehengladbahu, pomoćnik arbitra Hila Mancana je pokazao da ima poprilično velike smetnje s očima ili pažnjom: ne videti da je lopta bila u autu pola metra kada je Vent akrobatskim potezom lansirao kontranapad iz koga je Facio postigao autogol, propust je koji sebi ne bi smeo da dozvoli ni pomoćni sudija u amaterskim ligama, kamoli u takmičenju kao što je Liga Evrope. Zahvaljujući makroskopskim greškama sudija, Roma je umesto četiri, uzela samo bod u dvomeču sa Nemcima i dovela u pitanje plasman u nokaut fazu drugog po važnosti evrospkog takmičenja. Na meču Lacija sa Seltikom, arbitri nisu videli igranje rukom Žulijena i penal kao vrata, po novim pravilima, 15 minuta pre kraja meča. Nije rečeno da bi Lacio pretvorio jedanaesterac u gol, ali…
Taman kad se pomislilo da su rimski klubovi izašli na autostradu uspeha u ovoj sezoni, stigli su hladni tuševi u Ligi Evrope. Roma i Lacio, kao da su sijamski blizanci ove jeseni. Od četvrtog kola postižu identične rezultate u Seriji A, a juče su na identičan način izgubili mečeve od Seltika i Borusije Mehengladbah i doveli pod veliki upitnik prezimljavanje u Evropi.
Ne znamo da li će prethodna nedelja, na kraju ove sezone, rezultirati kao prekretnica u hodu rimskih klubova ka Ligi šampiona, ali ostaje činjenica da su Roma i Lacio posle najlošije odigranih utakmica u ovoj sezoni, protiv Sampdorije i Atalante, digli glavu i zabeležili po tri pobede i uknjižili maksimalnih devet bodova.
Fonseka i Inzagi su na različite načine došli do istog cilja. Portugalac je u nevolji pronašao najbolja rešenja. Povreda Kristantea na „Marasiju“ ga je primorala da baci u vatru Pastorea i promeni formacijsku postavku transformišući Đanluku Mančinija u svog Marsela Desaija, imitirajući dobitničku ideju Fabija Kapela u Milanu pre više od četvrt veka. Italijanski stručnjak je posle serije eksperimenata i forsiranja rotacija u prvenstvu napravio korak u nazad i oslonio se na senatore i najtalentovanije igrače.
Međutim, kad spomenusmo Kapela, Fabio kaže da je udeo trenera u uspehu jednog tima 20 odsto i verovatno je u pravu. Fonsekin inteligentan potez sa Mančinijem ne bi mnogo vredeo da Smoling ne igra u životnoj formi, da se Veretu nije transformisao u Radžu Najngolana iz najboljih dana, da Pastore nije uskrsnuo i da se Zaniolo nije raspucao.
I Inzagijev preporod ne bi uspeo da Luis Alberto nije ušao u odličnu formu, već ima sedam asistencija na svom kontu, da se Imobile nije razgoropadio, pošto je na 13 golova u Seriji A, dok je i Korea, gle čuda, počeo da trese mreže. Jedino Sergej Milinković Savić nedostaje na prozivci, ali ima vremena, protiv Seltika je srpski vezista pokazao da nije zaboravio da igra fudbal na visokom nivou.
Bilo je timova koji su osvajali prvenstva i evropske kupove pobeđujući 1:0, Juve bi mogao da postane prvi koji je stigao do trofeja beležeći fiksni rezultat 2:1. Takva pobeda protiv Lokomotive u Moskvi je sedma tim rezultatom u ovoj sezoni. To što je Stara dama jedini klub u Evropi koji još nije osetio gorčinu poraza nije spaslo Mauricija Sarija kritika. Juve pobeđuje, ali ne igra dobro, a tek je daleko od partija koje su Andrea Anjeli i armija navijača očekivali. Gotovo pa da se budi nostalgija za Alegrijem. Sarijev Juve ne igra bolje od Alegrijevog a pritom dopušta mnogo više šansi protivničkim timovima nego što je to bio slučaj kada je Maks sedeo na klupi.
Naravno, možemo i da kažemo: šta će se dogoditi kada Juve počne da igra dobro, ako pružajući ovakve partije izlazi kao pobednik? Dosadašnji deo sezone je pokazao da De Liht, Demiral i Rugani nisu ni blizu nivoa koji zahteva nošenje dresa Bjankonera. Srećom po Sarija, Bonuči igra u životnoj formi. I na poziciji desnog beka Juvea duva promaja. Kvadrado je jedino adekvantno rešenje, Danilo i De Šiljo mogu da odigraju samo epizodne uloge. Na sredini terena imamo konstantu Pjanića. Kedira i Matuidi su prošli igrački zenit, ali su i dalje bolja rešenja od alternativa u Rabiou, Bentankuru i Džanu. Bernardeski i Remzi nisu udedljivi u ulozi ofanzivnog plejmejkera i zato će Daglas Kosta dobiti šansu da igra iza napadačkog tandema.
Tačno je da je počeo zalazak karijere Kristijana Ronalda, ali on bi mogao poprilično dugo da traje i da bude krcat blistavim epizodama Portugalca koje će nastaviti da pune naslovne stranice i minute na sportskim kanalima. Pozitivna okolnost za Sarija je odličan odnos i prilagođavanje Dibale i Iguaina na štefetu koju toskanski stručnjak koristi od starta sezone. Dva Argentinca, barem tako sad izgleda, ne pate od permanentne rotacije: kad zatreba, odgovaraju iz mesta i jedan i drugi.
Ne žurite sa otpisivanjem Napolija. Ako bismo gledali samo igru, stvorene šanse, udarce u okvir gola, neznajući konačne rezultate, niko ne bi rekao da je Napoli u krizi. Tim Karla Ančelotija je zaslužio pobede protiv Atalante i Salcburga a remizirao je, protiv Rome je izgubio, a po izglednim prilikama trebalo je barem da uzme bod.
Mnogo više od Napolija bi trebalo da bude zabrinut Inter. Nerazuri ne igraju dobro već duže vreme. Protiv Parme su ozbiljno rizikovali da izgube na „San Siru“. Bolonja i Breša ne bi ništa ukrali da su remizirali sa Konteovim timom umesto što su ostali praznih šaka.
Sve utakmice protiv velikih timova Inter je izgubio, protiv Barselone i Borusije Dortmund na gotovo istovetan način: odlično prvo poluvreme i onda fizički i psihološki krah u drugom. Konte se žali na oskudno iskustvo igrača na međunarodnoj sceni, opaska da ne može da se osloni u Ligi šampiona na Barelu i Sensija, koji su došli iz Kaljarija i Sasuola je samo donekle ispravna. Hakimi nema mnogo veće iskustvo od dvojice Italijana, pa je praktično radio šta je hteo po desnom boku tokom cele utakmice. Problem Intera je što ne samo da nema Pirla, nego nema ni igrača koji bi bio pola Pirla. Dok Brozović bude bio metronom igre Intera Nerazuri neće pripadati kremu evropskog fudbala i to nije problem Brozovića već onih koji veruju da je Marcelo sposoban da igra u toj ulozi.
Pobeda Kaljarija u Bergamu nad Atalantom 2:0, 75. rođendan Điđija Rive, zvanog Grmljavina i sezona u kojoj tim sa Sardinije obeležava stogodišnjicu postojanja i pola veka od prvog i jedinog Skudeta, dovoljni su razlozi da odvjimo prostor u ovoj kolumni za tim Rolanda Marana.
Ambiciozni predsednik Tomazo Đulini stavio je Maranu kompetitivan tim. Istini za volju, Đulini je imao sreću u nesreći da su se dva najvrednija igrača Kaljarija, golman Kranjo i centarfor Pavoleti, povredili na startu sezone, kada je prelazni rok bio još uvek u toku. To je omogućilo vlasniku da reaguje i u poslednjem momentu dovede golmana Rome Olsena i napadača Fjorentine Čolita Simeonea. Prethodno je Đulini formirao vezni red dostojan svakog poštovanja dovodeći talentovane i perspektivne igrače poput Nandeza i Roga i vraćajući na Sardiniju Najngolana. Njima treba dodati još jednu nadu italijanskog fudbala, Luku Pelegrinija koga je posle Rome i Juventus pozajmio Kaljariju.
Gledajući meč u Bergamu sticao se utisak da je Kaljari u suštini Atalanta od prošle godine. Naravno, nepromišljenost Iličića je pomogla Kaljariju da stigne do pobede, ali ne treba zaboraviti da su Sardi već imali prednost 1:0 kada je Slovenac isključen zbog šutiranja Likojanisa. Kaljari je poziciju na tabeli apsolutno legitimizovao pobedom ne samo nad Atalantom u Bergamu već i trijumfom nad Napolijem, takođe u gostima, a otkinuo je i bod Romi na Olimpiku. U sudaru sa tri direktna konkurenta za mesto u Ligi šampiona, Kaljari je uzeo sedam od mogućih devet bodova i to na gostovanjima. Od vremena Rive i Manlija Skopinja, Kaljari nije bio ovako visoko na tabeli u Seriji A. Bilo bi neke kosmičke pravde da u godini jubileja Sardinija ponovo izroni na fudbalskoj mapi Evrope.
ITALIJA 1 - 12. KOLO:
Petak
20.45: (2,70) Sasuolo  (3,30)  Bolonja (2,60)
Subota
15.00:  (2,70) Breša  (3,25)  Torino (2,65) 

18.00:  (1,33) Inter  (5,20)  Verona (9,00) 

20.45:  (1,35) Napoli  (5,30)  Đenova (8,00)
Nedelja
12.30:  (2,75) Kaljari  (3,25)  Fjorentina (2,60) 15.00:  (1,25) Lacio  (6,50)  Leće (10,00) 15.00:  (2,20) Udineze  (3,20)  SPAL (3,50) 15.00:  (4,00) Sampdorija  (3,60)  Atalanta (1,90) 18.00:  (4,00) Parma  (3,60)  Roma (1,90) 20.45:  (1,45) Juventus  (4,30)  Milan (7,75)
NAPOMENA: Kvote su podložne promenama
PIŠU: Roberto Pruco „Bomber“ i Željko Pantelić
FOTO: Reuters