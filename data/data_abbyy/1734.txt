Лидерът на Лудогорец - Марселиньо, едва ли може да бъде винен за тежкото поражение с 0:6 от Еспаньол в Лига Европа. Бразилецът напусна рано-рано терена заради червения картон на Рафаел Форстър, но въпреки това беше разочарован от видяното на терена срещу каталунската селекция.
"Много лошо - няма какво повече да се коментира. Трябва да направим оценка на случилото се. Играхме срещу много добър отбор, който играе в силно първенство, а мачът се разви ужасно за нас. Не трябваше да допускаме толкова ранен гол и трябваше да нападаме по-добре", коментира Марселиньо след края на срещата, но все пак посочи и позитивното след 4-ия кръг в Лига Европа.
След мача в Унгрария (бел. ред. - 0:0 между Ференцварош и ЦСКА), съдбата ни е в нашите ръце. Горе главата, всичко зависи от нас. Трябва да си направим изводите и да се класираме", отсече българският национал, а подобно мнение изрази и Георги Терзиев, който изкара 90 минути в мача срещу Еспаньол.
"Да, хубаво е, че другите в групата завършиха така. Трябва обаче да гледаме себе си. Не започна добре мачът за нас. Кофти е след две загуби. Може би натежаха и картоните. Стана много тежко. Еспаньол са един много добър отбор", сподели Терзиев. Как обясни Генчев поражението от Еспаньол четете в този материал на SportLive.bg.