Lucemburk - Premiér Andrej Babiš dnes zakončí dvoudenní oficiální návštěvu Lucemburska. Nejdříve se v sídle Evropského účetního dvora (EÚD) setká se zástupci této kontrolní unijní instituce. Před polednem pak předsedu vlády přijme lucemburský velkovévoda Henri a v parlamentu pak jeho předseda Fernand Etgen.
Babiš už ve čtvrtek v Lucemburku jednal se svým protějškem Xavierem Bettelem, který ho bude doprovázet i během některých částí dnešního programu návštěvy, včetně společného oběda.
Babiš se v sídle Evropského účetního dvora setká s jeho šéfem Klausem-Heinerem Lehnem i s českým zástupcem v EÚD Janem Gregorem.
Po přijetí velkovévodou a slavnostním obědě pořádaném Bettelem Babiš společně se starostkou Lucemburku Lydií Polferovou a za přítomnosti lucemburského premiéra položí kytici u pamětní desky Jana Palacha na náměstí pojmenovaném po českém studentovi, který v lednu 1969 sebeupálením protestoval proti poměrům v Československu okupovaném vojsky Varšavské smlouvy.
V katedrále Notre-Dame v Lucemburku Babiše odpoledne přivítá lucemburský kardinál Jean-Claude Hollerich. V ní pak premiér navštíví místní kryptu a položí květiny ke hrobu českého krále Jana Lucemburského (vládl 1310-1346).
Předseda české vlády svou návštěvu zakončí večer návštěvou centra inovací House of Startups, kde se setká mimo jiné s šéfem lucemburské hospodářské komory Carlem Thelenem.