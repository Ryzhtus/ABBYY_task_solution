סוכנות דירוג האשראי מודי'ס הורידה את התחזית לכלכלת הודו מ"יציב" ל"שלילי", וזאת לדבריה בעקבות הסיכונים הגוברים לכך שיעור הצמיחה שלה יישאר "נמוך מבעבר". מודי'ס מסרה כי השינוי משקף בחלקו את הירידה ביעילות הממשלה ומדיניותה בטיפול ב"חולשות המוסדיות והכלכליות" שהובילו לעלייה ברמות הגבוהות גם כך של חוב המדינה.
הודו עוברת האטה משמעותית לאחרונה. צמיחתה הכלכלית הגיעה לשפל של שש שנים ברבעון השני - 5%. משבר מתמשך במגזר הפיננסים פגע בשיעור ההלוואות, שבתורו השפיע לרעה על ההשקעות, בעוד הרפורמות האחרונות של הממשלה לא שיפרו את יציבות העסקים הקטנים והבינוניים במדינה. בנוסף, הכלכלה ההודית נאבקת במקביל ליצור מספיק משרות עבור כוח העבודה הגדל שלה.
"בעוד ניסיונות הממשלה לתמוך בכלכלה אמורים לעזור להפחית את עומק ומשך ההאטה המעמיקה של הודו, הדשדוש הכלכלי המתמשך באזורים הכפריים של המדינה, המספר הנמוך של המשרות החדשות, ומחסור באשראי במוסדות הכלכליים של המדינה (שאינם בנקים), הגדילו את הסבירות להעמקה נוספת של ההאטה", כתבו כלכלני מודי'ס.
ב-2017 העלתה מודי'ס את דירוג האשראי של הודו מרמה של Baa3 – דירוג ההשקעות הנמוך ביותר - לרמה של Baa2, בצעד שנתפש אז כהבעת תמיכה ברפורמות של ראש הממשלה נרנדרה מודי. ואולם בדוח שפורסם אתמול כתבו כלכלני סוכנות הדירוג כי לדעתם "הסיכוי ליישום יעיל של רפורמות אלה הלך ופחת מאז 2017".
"היעדר רפורמות אלה, והאילוצים המבניים הקיימים על היצרנות ויצירת מקומות העבודה, ימשיכו להשפיע לרעה על פרופיל האשראי של הודו", כך מודי'ס.
על פי הדוח, הסיכוי לרפורמות חדשות העשויות לתמוך בהשקעות ובצמיחה, וכך להרחיב את בסיס המס הצר ממילא של הודו - הצטמצם גם הוא.
מידע של ממשלת הודו הראה שהכנסות הממשלה ממיסים בששת החודשים שהסתיימו ב-30 בספטמבר היו הנמוכות ביותר מזה חמש שנים, והרבה מתחת ליעד הממשלה. הכנסות נמוכות ממיסים עשויות להקשות על הממשלה לעמוד ביעד הגירעון שלה שעומד על 3.3% מהתמ"ג, וזאת בעוד היא מתכננת להגדיל הוצאות על מנת לנסות ולעורר את הכלכלה.