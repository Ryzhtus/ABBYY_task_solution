رئیس مرکز مدیریت حوادث و فوریت‌های پزشکی کهگیلویه و بویراحمد گفت: در پی انفجار یک منزل مسکونی به دلیل نشت گاز، ۱۰ نفر ساکن این خانه، از اهالی روستای دلی اولاد علی مومن واقع در شهرستان بویراحمد مصدوم و دچار مسمومیت با گاز مونواکسید کربن شدند.
محسن جلیل روز جمعه در گفت و گو با ایرنا افزود: این حادثه در ساعت ۱۰ و ۳۲ دقیقه امروز جمعه ۱۷ آبان ماه به وقوع پیوست.
وی بیان کرد: پس از دریافت این گزارش توسط گزارش های مردمی بلافاصله ۲ کد آمبولانس به محل حادثه اعزام شد.
رئیس مرکز مدیریت حوادث و فوریت‌های پزشکی کهگیلویه و بویراحمد تصریح کرد: این حادثه ۱۰ نفر مصدوم داشت که دچار گاز گرفتگی شده بودند.
وی ابراز داشت: سه نفر از مصدومان به صورت سرپایی در محل حادثه مداوا و هفت نفر دیگر به بیمارستان امام سجاد (ع) شهر یاسوج انتقال داده شدند.
آمار مصدومان مسمومیت ناشی از گاز مونوکسید کربن در سال گذشته ۳۰۱ نفر در کهگیلویه و بویراحمد اعلام شد.
به گفته مدیرکل پزشکی قانونی کهگیلویه و بویراحمد تاکنون یک نفر در استان به سبب گاز گرفتگی جان خود را از دست داده است.
از مجموع ۴۵ پایگاه امدادی کهگیلویه و بویراحمد، ۴۳ مورد زمینی و ۲ پایگاه نیز هوایی هستند و به صورت ۲۴ ساعته خدمات امدادی ارائه می‌کنند.
استفاده از وسایل گرمایشی می‌تواند خواب آرام را به خواب ابدی گره بزند، از سوی دیگر رعایت چند نکته کوچک می‌تواند هموطنان را از کمین قاتل خاموش نجات دهد فقط کافیست هشدارها را جدی بگیرند پیش از اینکه قربانی شوند.
مسمومیت با گاز مونواکسید کربن در فصل سرما و پدیده گازگرفتگی همواره در آغاز فصل سرما بیشتر است.
تکرار این حوادث ناگوار ریشه در ضعف فرهنگ ایمنی در استفاده از گاز و نصب وسایل گرمایشی دارد.