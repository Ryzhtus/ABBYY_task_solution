Україна досягла угоди про безвіз ще з однією країною - Монголією. 8 листопада, в п'ятницю, в посольстві України у Варшаві сторони урочисто підпишуть угоду між Україною та Монголією про взаємне скасування віз. "Громадяни України отримають право в'їжджати і перебувати в Монголії, а також проїжджати транзитом через цю країну без віз терміном на 90 днів протягом 180-ти днів", - повідомили в посольстві, передає Укрінформ.
В дипмісії додали, що "укладення цієї угоди дозволить спростити взаємні поїздки громадян України і Монголії і привести їх у відповідність з чинним законодавством обох країн у міграційній сфері".
Для вступу в силу угоди сторони повинні будуть здійснити необхідні внутрішньодержавні процедури.
Від уряду України угоду підпише посол України в Польщі Андрій Дещиця, а від уряду Монголії - посол Монголії в Польщі та за сумісництвом в Україні Немех Батаа.
Раніше Кабінет міністрів України схвалив введення безвізового режиму з Північною Македонією. Сама угода була підписана на початку липня.
Нагадаємо, раніше для українців скасували візи в Еквадор і Колумбію.
Україна веде переговори про спрощення візового режиму або введення безвізового режиму ще з двома десятками держав. 14 серпня почав діяти безвізовий режим України з Співдружністю Домініки – острівною державою в Карибському морі. На фінальний етап вийшли переговори України та Мексики про скасування візових вимог для громадян обох країн.