Partizanov rival u ovogodišnjem Evrokupu Lokomotiva iz Kubanja mogla bi uskoro da dobije veliko pojačanje. Klub iz Rusije intenzivno pregovara oko angažovanja Litvanca Mindaugasa Kuzminskansa, javlja Eurohups.
Lokomotiva je kontaktirala reprezentativca Litvanije pre sedam dana, ali do konačnog dogovora još nije došlo. Čeka se da Kuzminskas prvo raskine ugovor sa Olimpijakosom. Litvanac pokušava da se dogovori sa grčkim velikanom oko sporazumnog raskida saradnje.
Iako ima veliko iskustvo u Evroligi Kuzminskas ove sezone nema veliku ulogu u pirejskom klubu. Na šest evroligaških mečeva prosečno je igrao nešto manje od 13 minuta, dok ga nije bilo u sastavu za poslednju utakmicu protiv Anadolu Efesa. Prosečno je beležio 5,8 poena po meču.
Pre Olimpijakosa Kuzminskas je igrao za Žalgiris, Unikahu, Olimpiju iz Milana, i ima desetogodišnje iskustvo igranja u Evroligi. U elitnom takmičenju odigrao je 158 mečeva.
(Foto Star Sport)