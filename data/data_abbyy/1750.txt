مدیرکل مدیریت بحران استانداری آذربایجان شرقی گفت: بیش از ۱۵۰۰ واحد مسکونی در زمین لرزه آذربایجان شرقی بین ۱۰ تا ۱۰۰ درصد تخریب شدند.
محمد باقر هنربر در گفت‌وگویی در شبکه سهند با بیان این مطلب اظهار کرد: میزان تخریب را بلافاصله پس از ارزیابی به هلال احمر اعلام کردیم تا اقدامات لازم را در زمینه تامین چادر، پتو و اقلام گرمایشی انجام دهند.
وی به حضور مسئولان کشوری در مناطق زلزله زده استان اشاره کرد و گفت: معاون بازسازی سازمان مدیریت بحران کشور و معاون بنیاد مسکن در منطقه حضور دارند و رییس سازمان امداد و نجات هم لحظاتی بعد به منطقه می‌آید و هم اکنون در حال بازدید برای امداد رسانی هر چه بهتر به هم استانی‌ها هستیم.
وی با اشاره به راه‌های کمک به زلزله زدگان گفت: طبق تاکید استاندار آذربایجان شرقی کمک‌های نقدی به زلزله زدگان فقط از طریق شماره حساب ۹۹۹۹۹ هلال احمر که از تمامی درگاه‌ها قابل پرداخت است، انجام می‌شود.
مدیرکل مدیریت بحران استانداری آذربایجان شرقی ادامه داد: هم استانی‌ها اقلامی مثل چادر، پتو، مواد شوینده و بهداشتی، خرما، پوشاک و نیازهای اولیه نیز را از طریق معاونت داوطلبان جمعیت هلال احمر در خیابان حافظ به دست زلزله زدگان برسانند.
وی خاطر نشان کرد: با توجه به افزایش واحدهای مسکونی تخریب شده، بیش از ۷۰ درصد اسکان اضطراری زلزله زدگان انجام شده و مابقی نیز در حال انجام است.
وی متذکر شد: نیروهای عملیاتی، امدادی، نظامی و انتظامی در حال انجام وظیفه هستند و از هم استانی‌ها خواهش می‌کنیم تا راهبندان ایجاد نکنند.
هنربر در پایان یادآور شد: همچنین از هم استانی‌ها و مردم مناطق زلزله زده خواهشمندیم تا اخبار را از طریق مصاحبه‌های مسئولان، خبرگزاری‌های رسمی و صدا سیما دنبال کرده و به شایعات توجه نکنند.