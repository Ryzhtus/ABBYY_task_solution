ADVT
బెంగళూరు: దేశంలోని ఇన్ఫర్మేషనల్‌ టెక్నాలజీ (ఐటీ) రంగంలో రానున్న కాలంలో మరిన్ని ఉద్యోగాలు గల్లంతయ్యే పరిస్థితులు కనిపిస్తున్నాయి. మధ్య స్థాయిలో ఉన్న ఉద్యోగుల్లో కనీసం 5 నుంచి 10 శాతం వరకు కంపెనీలు తగ్గించుకోవాల్సిన అవసరం ఏర్పడుతోందని ఐటీ పరిశ్రమ ప్రముఖుడు, ఇన్ఫోసిస్‌ మాజీ చీఫ్‌ ఫైనాన్షియల్‌ ఆఫీసర్‌ (సీఎ్‌ఫఓ) వీ బాలకృష్ణన్‌ అంటున్నారు. ఐటీ కంపెనీల మొత్తం ఉద్యోగుల్లో 20-30 శాతం మంది మధ్య స్థాయిలో ఉంటారని ఆయన తెలిపారు. ఈ స్థాయిలో ఉద్యోగుల సంఖ్య ఎక్కువగా ఉన్నందు వల్ల తగ్గించుకోవాల్సిన పరిస్థితి నెలకొందన్నారు. ‘‘కొత్త టెక్నాలజీలను అర్థం చేసుకునే ఉద్యోగులు కంపెనీలకు కావాలి. వారసత్వంగా ఉన్న కొంతమంది ఉద్యోగులను తొలగించాలి.
డిజిటల్‌లోకి ఎక్కువగా టాలెంట్‌ను ఆకర్షించే ప్రయత్నం చేయాలి. ఇది జరగాల్సిందే. మరో అవకాశం లేదు’’ అని బాలకృష్ణన్‌ పేర్కొన్నారు. కంపెనీల మార్జిన్లపై ఒత్తిడులున్న నేపథ్యంలో ఉద్యోగులను తగ్గించుకున్న కొన్ని కంపెనీల బాటలోనే మిగతా కంపెనీలు నడవాల్సిన అగత్యం ఏర్పడుతోందన్నారు. డిజిటల్‌కు మారుతున్న తరుణంలో కస్టమర్లు కూడా తమ వ్యయాల గురించి ఎక్కువగా ఆలోచిస్తున్నారని చెప్పారు. ఇలాంటప్పుడు కంపెనీలు చురుగ్గా వ్యవహరించాల్సి ఉంటుందని, ఎక్కువగా ఉన్న ఉద్యోగుల భారాన్ని తగ్గించుకోవడం తప్పనిసరని చెప్పారు. ఇది అన్ని కంపెనీల్లోనూ జరుగుతుందన్నారు.
స్థిరంగా వృద్ధి
ప్రస్తుత క్యాలెండర్‌ సంవత్సరంలో భారత ఐటీ సర్వీసుల కంపెనీల వృద్ధి స్థిరంగా ఉందని బాలకృష్ణన్‌ తెలిపారు. ప్రపంచ ఆర్థిక వ్యవస్థలో మందగమనానికి సంబంధించిన ఆందోళనలు ఉన్నాయని చెప్పారు. అయితే దీని ప్రభావం ఐటీ రంగంపై మాత్రం కనిపించలేదన్నారు. ‘‘వృద్ధిని డిజిటల్‌ నడిపిస్తోంది. కొత్త టెక్నాలజీలకు అనుగుణంగా కంపెనీలు మార్పులు చేసుకుంటున్నాయి. డిజిటల్‌పై దృష్టిసారిస్తున్నాయి. వారసత్వ టెక్నాలజీల్లో పని చేస్తున్న ఉద్యోగుల సంఖ్యను తగ్గించుకుంటున్నాయి. ఉత్పత్తి వ్యయాలు, ప్రయోజనాలు సమతూకంగా ఉం డేలా ప్రయత్నాలు చేస్తున్నాయి’’ అని బాలకృష్ణన్‌ పేర్కొన్నారు. కంపెనీలు డిజిటల్‌పై దృష్టిసారిస్తూ వారసత్వ టెక్నాలజీల నుంచి క్రమంగా బయటకు వస్తున్నాయన్నారు. వచ్చే ఏడాదిలో ఐటీ స ర్వీసుల కంపెనీల వృద్ధి అంచనాల గురించి బాలకృష్ణన్‌ మాట్లాడు తూ.. ప్రపంచ ఆర్థిక వ్యవస్థలు సుస్థిరంగా ఉన్నాయని, మాంద్యం భయాలు లేవని అన్నారు. కంపెనీలు అవకాశాలను అందిపుచ్చుకుంటే మంచి వృద్ధికి ఆస్కారం ఉంటుందని తెలిపారు.
ఆచితూచి క్యాంపస్‌ ప్లేస్‌మెంట్లు
క్యాంపస్‌ ప్లేస్‌మెంట్ల ద్వారా ఉద్యోగులను నియమించుకునే విషయంలో కంపెనీలు ఆచితూచి వ్యవహరిస్తున్నాయి. డిసెంబరు నుంచి ప్లేస్‌మెంట్ల సీజన్‌ ప్రారంభం అవుతుంది. ప్రతి సంవత్సరం కంపెనీలు దేశంలోని ప్రముఖ ఐఐటీ నుంచి ఉద్యోగులను నియమించుకుంటున్నాయి. ఈ విషయంలో కొన్ని కంపెనీలు చాలా ముందుంటాయి. కొన్ని నెలల ముందుగానే క్యాంపస్‌ ప్లేస్‌మెంట్ల ప్రక్రియను చేపట్టే విషయాన్ని ఆయా ఐఐటీలకు తెలియజేస్తాయి. అయితే ఈసారి మాత్రం ఇలాంటి సందడి కనిపించడం లేదని ఐఐటీలు చెబుతున్నాయి.
ఈ నేపథ్యంలో ఆయా విద్యా సంస్థలు ప్లేస్‌మెంట్లకు సంబంధించి మరిన్ని కంపెనీలకు అభ్యర్థనలు పంపుతున్నట్టు తెలుస్తోంది. సాధారణంగా ఐఐటీల్లో మొదటి విడత ప్లేస్‌మెంట్ల సీజన్‌ డిసెంబరు ఒకటో తేదీ నుంచి రెండు మూడు వారాల పాటు నడుస్తుంది. ఈసారి మాత్రం కంపెనీలు కొన్ని ఐఐటీల్లోనే నియామకాల ప్రక్రియను చేపట్టే సంకేతాలు కనిపిస్తున్నాయి. ఆర్థిక మందగమనం నేపథ్యంలో కంపెనీలు నియామకాల విషయంలో జాగ్రత్తగా వ్యవహరిస్తున్నట్టు పరిశ్రమవర్గాలు చెబుతున్నాయి. కాగా కొన్ని ఐఐటీల్లో ప్రీ ప్లేస్‌మెంట్‌ ఆఫర్లు పెరగ్గా.. మరికొన్నింటిలో మాత్రం ఇంతకు ముందు ఏడాదిలో ఉన్న మాదిరిగానే ఉన్నాయి. గత ఏడాదితో పోల్చితే ప్రీప్లే్‌సమెంట్‌ ఆఫర్లు దాదాపు రెండింతలు పెరిగినట్టు ఐఐటీ-హైదరాబాద్‌ పేర్కొంది. నవంబరు 5 వరకు ఐఐటీ-బొంబాయిలో ప్రీ ప్లేస్‌మెంట్‌ ఆఫర్లు 163గా ఉన్నాయి. గత ఏడాది ఇదే కాలంలో 141 ఆఫర్లు వచ్చాయి. ఆర్థిక మందగమనం నేపథ్యంలో ఆటోమొబైల్‌ వంటి రంగాలు ఎక్కువగా దెబ్బతిన్నాయి. ఈ నేపథ్యంలో కంపెనీలు నియామకాల విషయంలో వెనకడుగు వేస్తున్నాయని పరిశీలకులు చెబుతున్నారు.
వచ్చే ఏడాది 23,000 నియామకాలు : కాగ్నిజెంట్‌
వచ్చే ఏడాది భారీ స్థాయిలో ఉద్యోగులను నియమించుకోనున్నట్టు గురువారంనాడు కాగ్నిజెంట్‌ ప్రకటించింది. సాంకేతిక విద్యా సంస్థల నుంచి 23,000కు పైగా స్టెమ్‌ గ్రాడ్యుయేట్లు, పోస్ట్‌ గ్రాడ్యుయేట్లను నియమించుకుంటామని పేర్కొంది. గత ఏడాది నియామకాలకన్నా వచ్చే ఏడాది చేపట్టే నియామకాలు 30 శాతం ఎక్కువని కాగ్నిజెంట్‌ ఇండియా చైర్మన్‌, ఎండీ రామ్‌కుమార్‌ రామమూర్తి తెలిపారు. చెన్నైలో జరిగిన ‘సీఐఐ కనెక్ట్‌ 2019’లో పాల్గొన్న సందర్భంగా ఆయన ఈ వివరాలు వెల్లడించారు. దేశంలోని 80కి పైగా ఇంజనీరింగ్‌ కళాశాలల్లో ఇప్పటికే 15,000 వరకు ఆఫర్లు ఇచ్చామని తెలిపారు. 2018తో ముగిసిన ఐదేళ్ల కాలంలో నికరంగా 66,000 మందిని ఉద్యోగాల్లోకి తీసుకున్నామని ఆయన చెప్పారు. ఎంట్రీ లెవల్‌లో నియమించుకునే విద్యార్థుల వార్షిక వేతనాలను రూ.4 లక్షలకు పెంచామని, ఇది ఇంతకు ముందుకన్నా 18 శాతం అధికమని తెలిపారు. కాగా ఉద్యోగుల సంఖ్యను భారీ స్థాయిలో తగ్గించుకుంటున్నట్టు కంపెనీ ఇటీ వలే ప్రకటించిన విషయం తెలిసిందే.
ఉద్యోగుల తొలగింపుపై ‘యునైట్‌’ ఆగ్రహం
ఉద్యోగులను తొలగిస్తున్నట్టు కాగ్నిజెంట్‌, ఇన్ఫోసిస్‌ కంపెనీలు చేసిన ప్రకటనల పట్ల యూనియన్‌ ఆఫ్‌ ఐటీ, ఐటీఈఎస్‌ ఎంప్లాయీస్‌ (యు నైట్‌) ఆగ్రహం వ్యక్తం చేస్తోంది. చట్ట వ్యతిరేకంగా కంపెనీలు వ్యవహరిస్తున్నాయని, ఉద్యోగుల తొలగింపు అక్రమం అంటోంది. ఈ మేరకు ఉద్యోగుల తగ్గింపునకు సంబంఽధించి కంపెనీలు చేసిన ప్రకటనలపై మెమోరాండాన్ని తమిళనాడు కార్మిక కమిషన్‌కు యునైట్‌ సమర్పించింది. కంపెనీలు భారీ లా భాలను ఆర్జిస్తున్నప్పటికీ ఉద్యోగులను తొలగించ డం ఎంత మాత్రం సమంజసం కాదని యునైట్‌ అంటోంది.