יום הרווקים הסינים שמתקיים כל שנה ב-11.11, הוא יום הקניות הגדול ביותר בשנה עבור רווקים ורווקות במדינה, והשחקניות הסיניות בשוק המסחר האלקטרוני, שבראשן עליבאבא, מציעות הנחות ענק על כל המוצרים החל ממוצרי חשמל ועד מכוניות. לפי ההערכות, עליבאבא תשבור את השיא של שנה שעברה שעמד על 30 מיליארד דולר ותמכור מוצרים בשווי כולל של 37 מיליארד דולר. מדובר בעלייה של 20.5%, שהיא מרשימה אך נמוכה מהעלייה אשתקד שעמדה על 27%. כך על פי CNBC.
יום הרווקים החל כנראה ב-1990 על ידי גברים שחגגו את רווקותם באוניברסיטאות. ב-2009 השיקה עליבאבא את אירוע הקניות הראשון שלה, והציעה בו הנחות גדולות בפלטפורמת המסחר Tmall שלה. באותה שנה הגיע סך העסקאות שבוצעו בפלטפורמות של עליבאבא ל-7.8 מיליון דולר. בשנה שעברה המספר הזה כבר עמד על יותר מ-30 מיליארד דולר - שיא חדש עבור ענקית הטכנולוגיה הסינית.
על מנת להמשיך לצמוח על רקע מלחמת הסחר הסינית-אמריקאית, הצמיחה המאטה בסין והתחרות הגוברת, הרחיבה עליבאבא את ההיצע והוסיפה קטגוריות וחוויות מוצר חדשות.
עליבאבא בדרך כלל מתחילה את יום הרווקים באירוע גאלה שמסתיים ממש לפני חצות ה-11.11. בשנה שעברה הופיעה באירוע מריה קארי, והשנה החתימה עליבאבא את כוכבת הפופ מספר אחת בארה"ב, טיילור סוויפט. הגאלה, שמשודרת חי בסטרימינג, מציגה בדרך כלל כמה מהמותגים שיוצעו למכירה ומעודדת את הצרכנים להתחיל להזמין. הסטרימינג החי הפך לחלק מרכזי בחווית הקנייה באתרי מסחר אלקטרוני סיניים, והוא כולל דמויות רשת מפורסמות שמדברות על מוצרים שונים.
במסגרת השידור החי יש אפשרות לקנות את המוצרים המוצגים בו. פלטפורמות Tmall ו-Taobao של עליבאבא מכילות את האפשרות הזאת. ביום רביעי הופיעה קים קרדשיאן בשידור חי והודיעה שמותג הבושם החדש של KKW יהיה זמין לרכישה בטימול.
חברות מוכרות מוצרים החל ממכוניות ועד מוצרי קוסמטיקה בלייב סטרימינג. על פי עליבאבא, כ-17 אלף מותגים החלו את השידור החי שלה כבר ביום הראשון של קדם-המכירות. השידור של יצרנית הסמרטפונים הסינית שיאומי משכו יותר מ-200 אלף צופים מקוונים בעשר השעות הראשון של השידור.