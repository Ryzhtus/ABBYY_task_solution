Džejms Bel je trebalo da bude pazl koji nedostaje, ali kako nije prošao lekarske preglede Partizan je morao da nastavi potragu za bekom koji garantuje koševe. Koliko je daleko odmakao u potrazi nije nam poznato, ali Šon Kilpatrik je spreman!
Šalu na stranu, nekadašnji igrač NBA ligaša kakvi su Minesota, Denver, Bruklin, Milvoki, LA Klipers i Čikago na Tviteru se javno ponudio crno-belima nakon što su navijači samo pokušali da ga namame sa već tradicionalnim “Come to Partizan“ (Dođi u Partizan, engl).
Istini za volju, sličan odgovor je Kilpatrik imao i na vapaje navijača Panatinaikosa u kojem je i imao poslednji angažman.“Voleo bih, videćemo“, napisao je na apel iz Atine.
A što se tiče poziva jednog Partizanovog navijača nešto konkretnije...“Voljan sam da se to ostvari“, odgovorio je Kilpatrik.
Ostaje nam da vidimo šta o svemu misle u Partizanu. Kvalitet ima, to nije nimalo sporno, pa baš zato zbunjuje to što je već novembar, a 29-godišnji bek nema klub. Tek da podsetimo, u sezoni 2017/2018 je  tokom kratkotrajnog boravka u Čikagu – odigrao je svega devet utakmica - u proseku ubacivao 15,4 poena po meču. U sezoni 2016/2017, njegovoj najboljoj u NBA ligi, odigrao je čak 70 utakmica za Bruklin i u proseku ubacivao 13,1 poen uz četiri skoka i 2,2 asistencije po meču.
Dakle, kvalitet nije sporan. Za ostalo ne možemo da garantujemo.
(FOTO: Reuters)