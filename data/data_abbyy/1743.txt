বিশেষ প্রতিনিধি ॥ স্বরাষ্ট্রমন্ত্রী আসাদুজ্জামান খান কামাল বলেছেন, নারায়ণগঞ্জ থেকে প্রত্যাহার করা পুলিশ সুপার (এসপি) মোহাম্মদ হারুন অর রশীদের বিষয়ে তদন্ত করা হবে। এদিকে আইনশৃঙ্খলা সংক্রান্ত মন্ত্রিসভা কমিটির সভাপতি ও মুক্তিযুদ্ধ বিষয়কমন্ত্রী আ ক ম মোজাম্মেল হক বলেছেন, বাংলাদেশে ১১ হাজার বিদেশী নাগরিক অবৈধভাবে রয়েছেন। সরকারী অর্থে তাদের দেশে ফেরত পাঠানো হবে। বৃহস্পতিবার স্বরাষ্ট্র মন্ত্রণালয়ে আইনশৃঙ্খলা সংক্রান্ত মন্ত্রিসভা কমিটির সভা শেষে মন্ত্রীদ্বয় সাংবাদিকদের এ কথা জানান। কমিটির সভাপতি ও মুক্তিযুদ্ধবিষয়ক মন্ত্রী আ ক ম মোজাম্মেল হক এতে সভায় সভাপতিত্ব করেন। পারটেক্স গ্রুপের চেয়ারম্যান এমএ হাশেমের ছেলে শওকত আজিজের স্ত্রী ও পুত্রকে রাজধানীর গুলশান থেকে নারায়ণগঞ্জে তুলে নিয়ে যাওয়ার দুইদিনের মাথায় গত ৩ নবেম্বর
এসপি হারুন অর রশীদকে বদলি করা হয়। তাকে বদলি করে পুলিশ সদর দফতরের পুলিশ সুপার (টিআর) করা হয়েছে। যদিও তিনি এখনও বদলি করা স্থানে যোগ দেননি।
বুধবার একটি ভিডিও ভাইরাল হয়, যেখানে দেখা গেছে, স্বরাষ্ট্রমন্ত্রী নারায়ণগঞ্জে এক অনুষ্ঠানে যোগ দিতে গাড়ি থেকে নেমে পুলিশ কর্মকর্তাদের সঙ্গে কথা বলছেন। একপর্যায়ে এসপি হারুন সালাম দিতেই মুখের ভঙ্গি বদলে যায় স্বরাষ্ট্রমন্ত্রীর। অসন্তোষসুলভ ভঙ্গিতে মাথাও নাড়েন আসাদুজ্জামান খান কামাল।
বুধবার আপনার একটি ভিডিও ভাইরাল হয়েছে এক সাংবাদিক বলতেই স্বরাষ্ট্রমন্ত্রী বলেন, আমার মনে হয় এই প্রসঙ্গটি থাক। এটা তো আমাদের প্রশাসনিক ব্যাপার, এটা নিয়ে আপনার জিজ্ঞাসা করার দরকার কী?
উনার (এসপি হারুন) বিষয়ে সুনির্দিষ্ট অভিযোগ এসেছে যে, উনি চাঁদাবাজি করছিলেন। একজনকে উঠিয়ে নিয়ে গিয়েছিলেন। তার বিরুদ্ধে কোন ব্যবস্থা নেয়া হচ্ছে কি না- এ বিষয়ে স্বরাষ্ট্রমন্ত্রী বলেন, দেখুন, তিনি উঠিয়ে নিয়ে গেছেন নাকি কী করেছেন, এটা তো তদন্তের বিষয়। তদন্তের আগে আমরা কী বলব তিনি অপরাধ করেছেন? তদন্তের পরই আমরা এগুলো খোলাসা করে বলতে পারব। তদন্ত কী শুরু করেছেন- জানতে চাইলে মন্ত্রী বলেন, ‘সেটা তো শুরু হবেই, আমরা মাত্রই তো তাকে সরিয়ে আনছি।
১১ হাজার অবৈধ বিদেশী ফেরত পাঠাবে বাংলাদেশ ॥ বাংলাদেশে ১১ হাজার বিদেশী নাগরিক অবৈধভাবে রয়েছেন। সরকারী অর্থে তাদের দেশে ফেরত পাঠানো হবে বলে জানিয়েছেন আইনশৃঙ্খলা সংক্রান্ত মন্ত্রিসভা কমিটির সভাপতি ও মুক্তিযুদ্ধ বিষয়কমন্ত্রী আ ক ম মোজাম্মেল হক।
মুক্তিযুদ্ধবিষয়ক মন্ত্রী বলেন, অনেক বিদেশী নাগরিক এ দেশের পাসপোর্ট নিয়ে আসে। পরে ভিসার মেয়াদ শেষ হলে অনেকেই যান না, থেকে যান। তারা মেয়াদোত্তীর্ণ অবস্থায় আছেন। আমাদের গত সভায় সিদ্ধান্ত হয়েছিল তাদের চিহ্নিত করা। অত্যন্ত সফলতার সঙ্গে আমাদের গোয়েন্দা সংস্থা তাদের চিহ্নিত করেছে।
কত সংখ্যক অবৈধ বিদেশী বাংলাদেশে আছে- জানতে চাইলে মন্ত্রী বলেন, ১১ হাজারের মতো এমন বিদেশী নাগরিক আছেন। এরা কোন দেশের- এ বিষয়ে তিনি বলেন, এরা বিভিন্ন দেশের, বিশেষ করে আফ্রিকার দেশগুলোরই বেশি। নাইজিরিয়া, তানজানিয়া- এই সব দেশেরই নাগরিক।
মূলত ক্রিমিনাল টাইপের লোকই থেকে যায় জানিয়ে মুক্তিযুদ্ধবিষয়ক মন্ত্রী বলেন, ভাল নাগরিকরা তো থাকে না। আমরা চিন্তা করেছি সরকারের পয়সা দিয়েই তাদের দেশে ফেরত পাঠাব।
এ বিষয়ে পাশে বসা স্বরাষ্ট্রমন্ত্রী আসাদুজ্জামান খান কামাল বলেন, যারা অবৈধভাবে এখানে অবস্থান করছেন, এরা ভিসা নিয়ে ঠিকই ঢুকেছিলেন। তাদের ভিসার মেয়াদ শেষ হয়ে গেছে কিংবা তারা অবৈধভাবে রয়েছে কিংবা কোন ক্রাইমে জড়িত হয়েছেন। তারাই আমাদের জেলখানায় রয়েছেন।
কতজন অবৈধ বিদেশী কারাগারে রয়েছেন- এ বিষয়ে স্বরাষ্ট্রমন্ত্রী বলেন, আরেক দিন আমরা জানাব। উত্তর কোরিয়ার কোন নাগরিক আছেন কি না- এমন প্রশ্নের জবাবে মোজাম্মেল হক বলেন, এই মুহূর্তে বলা যাবে না। আপনারা জানতে চাইলে পরবর্তীকালে মন্ত্রণালয়ের সঙ্গে যোগাযোগ করলে সুনির্দিষ্টভাবে বলতে পারবে।
মুক্তিযুদ্ধ বিষয়ক মন্ত্রীর সভাপতিত্বে সভায় আইনমন্ত্রী আনিসুল হক, বাণিজ্যমন্ত্রী টিপু মুনশি, জনপ্রশাসন প্রতিমন্ত্রী ফরহাদ হোসেন, নৌপরিবহন প্রতিমন্ত্রী খালিদ মাহমুদ, সংস্কৃতি প্রতিমন্ত্রী কে এম খালিদসহ অন্য কর্মকর্তারা উপস্থিত ছিলেন।