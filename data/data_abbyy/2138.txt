พบแกนนำป่วนเขมรเคลื่อนไหวในไทย ซุกในกรุงเทพฯ 25-30 ราย ปลุกระดมแรงงานให้ไปร่วมต่อต้านรัฐบาล 9 พ.ย.นี้ ตำรวจเฝ้าระวัง รไม่กล้าจับกุมหวั่นกระทบกม.สากล
เมื่อวันที่ 7 พ.ย. ผู้สื่อข่าวรายงานว่า จากสถานการณ์ในประเทศกัมพูชาที่จะมีการรวมตัวกันของประชาชนภายใต้การนำของนายสม รังสี นักเคลื่อนไหวทางการเมืองซึ่งลี้ภัยในฝรั่งเศส เพื่อล้มรัฐบาลของสมเด็จฯ ฮุนเซน โดยอ้างจะใช้พื้นที่ประเทศไทยเป็นเส้นทางผ่านไปยังกัมพูชาของนายสมรังสี และนัดกลุ่มแรงงานต่างๆมาเคลื่อนไหวเพื่อแสดงพลังในช่วงวันที่ 8-9 พ.ย.นี้นั้น ทางฝ่ายความมั่นคงในส่วนของสำนักงานตำรวจแห่งชาติ มีการส่งเจ้าหน้าที่ตำรวจสันติบาลหาข่าวและข้อมูลเกี่ยวกับสถานการณ์ดังกล่าวมานานกว่า 2 เดือนแล้ว โดยพบว่ามีกลุ่มแนวร่วมสนับสนุนนายสมรังสี เข้ามาในประเทศไทย โดยเฉพาะในพื้นที่กรุงเทพฯจริง ประมาณ 25-30 รายด้วยกัน สำหรับกลุ่มบุคคลที่ร่วมสนับสนุนนั้นเป็นระดับแกนนำ โดยเป็นคนกัมพูชาที่ถือสัญชาติประเทศอื่นๆในแถบทางยุโรป อีกทั้งยังถือบัตรผู้ลี้ภัยของสหประชาชาติด้วย (UNHCR) ซึ่งสาเหตุที่แกนนำก่อการกบฏเดินทางเข้ามาในประเทศไทยนั้น มีเป้าหมายเข้าเพื่อปลุกระดมเชิญชวนกลุ่มแรงงานชาวกัมพูชาที่มาทำงานในประเทศเพื่อร่วมก่อการกบฏในวันที่ 9 พ.ย. โดยแกนนำให้วิธีการเชิญชวนกลุ่มแรงงานผ่านเฟสบุ๊คส่วนตัวให้มาร่วมตัวนัดเจอกันตามสวนสาธารณะตามจุดใหญ่หรือจุดใจการเมืองในกรุงเทพมหานคร เช่น อนุสาวรีย์ชัยสมรภูมิ สวนสันติภาพ(ซอยรางน้ำ) สวนลุมพินี เป็นต้น โดยกลุ่มแกนนำนั้น เมื่อรวบรวมบรรดาแรงงานกัมพูชาได้แล้วจะให้ข้อมูลปลุกระดมเชิญชวนด้วยวิธีการต่างๆ แล้วนัดหมายให้กลุ่มมวลชนแรงงานไปเจอกันตามด่านชายแดนไทย-กัมพูชา ในวันที่ 9 พ.ย.นี้ เพื่อเข้าประเทศกัมพูชาและก่อกบฏตามเป็นการที่นายสม รังสี วางแผนไว้  ซึ่งขณะนี้หน่วยข่าวฝ่ายความมั่นคง ได้ประเมินสถานการณ์ของจำนวนกลุ่มมวลชนแรงงานกัมพูชาในไทย 7.6 แสนคนนั้น น่าจะมีอย่างน้อยเกินครึ่งหนึ่งที่จะเข้าร่วม หรืออาจะมากกว่านั้น ซึ่งขณะนี้เจ้าหน้าที่ตำรวจกำลังจับตากลุ่มแนวร่วมและรายงานความเคลื่อนไหวแก่ผู้บังคับบัญชาอย่างต่อเนื่องแต่ยังไม่มีการเข้าจับกุมตัวแต่อย่างใดเนื่องจากอาจจะมีปัญหาในประเด็นผู้ลี้ภัยและข้อกฎหมายที่เกี่ยวข้องในระดับสากล