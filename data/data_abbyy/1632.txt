رئیس سازمان اورژانس کشور از مراجعه ٥٣٠ مصدوم زلزله اخیر استان آذربایجان شرقی به مراکز درمانی و بیمارستانی در شهرستان های میانه و سراب خبر داد و گفت: تا کنون ٢٨ مصدوم زلزله آذربایجان شرقی در بیمارستان بستری هستند.
پیرحسین کولیوند در گفت و گو با ایرنا، آخرین وضعیت حادثه دیدگان از زلزله ۵.۹ ریشتری حوالی ترک در استان آذربایجان شرقی را تشریح کرد و افزود: مصدومین این زلزله بدون اینکه عارضه دار شوند از سوی نیروهای امدادرسان به مراکز درمانی و بیمارستانی منتقل و تحت مراقبت درمانی قرار گرفتند.
وی از انتقال ٢ مصدوم این زلزله با بالگرد اورژانس هوایی به بیمارستان های تبریز خبر داد و گفت: در زمان حاضر جای هیچگونه نگرانی در مناطق زلزله زده وجود ندارد و وضعیت بهداشتی و درمانی به صورت پایدار است.رئیس سازمان اورژانس کشور اضافه کرد: در زمان حاضر پرسنل بهداشت محیط و متخصصین بیماری های واگیردار در منطقه زلزله زده برای پیشگیری از شیوع بیماری های احتمالی حضور دارند.
به گزارش ایرنا، بامداد امروز زلزله‌ای به بزرگی ۵.۹ دهم در مقیاس امواج درونی زمین (ریشتر) ساعت ۲ و ۱۷ دقیقه و ۳ ثانیه بامداد امروز (جمعه) حوالی ترک در استان آذربایجان شرقی را لرزاند که تا کنون حدود ۷۰ پس لرزه داشته است.
مرکز لرزه‌نگاری دانشگاه تهران اعلام کرد: این زلزله در عمق ۸ کیلومتری زمین به وقوع پیوست.
شدت این زمین لرزه به حدی بود که استان‌های آذربایجان غربی، گیلان، ‌ زنجان و اردبیل را نیز لرزاند.
تاکنون ۶ نفر بر اثر این زمین لرزه جان خود را از دست داده اند و بیش از ۳۰۰ نفر مصدوم شده اند که ۲۲ نفر از مصدومان بستری و مابقی به صورت سرپایی مداوا شدند.
تَرْک یکی از شهرهای استان آذربایجان شرقی در شمال غرب ایران است. این شهر مرکز دهستان کندوان و بخش کندوان شهرستان میانه می‌باشد.