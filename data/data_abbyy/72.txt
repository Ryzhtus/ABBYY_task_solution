وزیر تعاون، کار و رفاه اجتماعی با صدور دستور فوری به روسای سازمان های تامین اجتماعی و بهزیستی کشور بر امداد رسانی به هموطنان زلزله زده استان آذربایجان شرقی تاکید و نماینده ویژه خود را برای پیگیری و ارائه گزارش مستمر وضعیت آسیب دیدگان انتخاب کرد.
به گزارش وزارت تعاون، کار و رفاه اجتماعی ، «محمد شریعتمداری » در نامه ای خطاب به آقایان رومیانی ، قبادی دانا و سالاری مسئولان سازمان های تامین اجتماعی و بهزیستی کشور خواستار پیگیری فوری وضعیت آسیب دیدگان شد.
در این نامه آمده است: پیرو پیام فوری ساعت دو نیمه شب دیشب برای بسیج امکانات در رسیدگی به مصدومان و حادثه دیدگان زلزله آذربایجان شرقی اقدامات و رسیدگی‌های خود را که متناسب با اعلام ستاد بحران کشور و استان تنظیم و اجراء خواهید کرد ، روزانه به اینجانب منعکس کنید.
طبق نامه شریعتمداری، با توجه به شناخت رومیانی از منطقه و مسئولیت ایشان در اداره امور استان‌ها ایشان بعنوان نماینده ویژه وزیر موضوعات را پیگیری و نیازهای ویژه قابل تامین را منعکس خواهند کرد.
شریعتمداری در این نامه تصریح کرد: همه سازمان‌های تابعه وزارت تعاون کار و رفاه اجتماعی بطور ویژه به پیام‌های ایشان توجه و درباره آنها اقدام فوری کنند.