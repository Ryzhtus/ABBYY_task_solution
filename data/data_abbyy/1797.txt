Станислав Генчев беше видимо разочарован след ужасяващото 0:6 от Еспаньол в Лига Европа. Треньорът, който понесе второто си поражение начело на тима, не беше особено словоохотлив, но все пак коментира случилото се на терена на "Ел Прат". Както е известно, "орлите" получиха два червени картона още в първите 33 минути на срещата и просто нямаха шанс срещу испанския тим.
"Изключително лош развой на мача, още при първата ситуация ни вкараха, останахме с двама души по-малко още до почивката, с три допуснати гола, няма какво да кажа, неприятна загуба, никой от нас не е очаквал нещо подобно. През второто полувреме се опитахме да играем затворено и, когато изобщо е възможно, да атакуваме, но нямаше как да се получи", коментира наставникът на Лудогорец Станислав Генчев.
"Ранният гол дойде след корнер, след като не се подредихме, грешката при първия червен картон е индивидуална грешка, всеки може да я допусне, не обвинявам Рафа", обясни Генчев относно първия червен картон, при който героят срещу Ференцварош (Рафаел Форстър) сбърка сериозно при отиграването на топката и трябваше да фаулира нападателя.
"Ако бяхме съумели да запазим резултата още малко преди червения картон, допуснахме и втори гол, след което нещата се объркаха. За червения картон на Горалски, щом съдията го е дал, го е имало. Със сигурност не за пръв път ще ме надиграе някой треньор. Не съм най-добрият треньор на света, важно е да си вземеш необходимите поуки от такива поражения", завърши изказването пред БНТ си Генчев.