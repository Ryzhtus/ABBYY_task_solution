معاون امور مجلس، حقوقی و استان‎های وزارت تعاون، کار و رفاه اجتماعی اعلام کرد: بیمه بیکاری برای نیروهای واحدهای خسارت دیده در اثر زلزله امروز آذربایجان‌شرقی برقرار می‌شود.
به گزارش ایرنا؛ میرهادی قره سید رومیانی عصر جمعه در حاشیه بازدید از مناطق زلزله‌زده آذربایجان شرقی، اظهار کرد: پس از دستور وزیر رفاه در حال رسیدگی به نحوه ارائه خدمات به زلزله‌زدگان آذربایجان شرقی هستیم.
وی اضافه کرد: تمام توان این وزارتخانه را در کاهش آلام مردم عزیز آن منطقه به کار می‌گیریم و وزیر رفاه دستور بسیج تمام امکانات را داده است.
قره سید ادامه داد: در استان آذربایجان شرقی با حضور در جلسات و بازدیدها به صورت فوری نیازهای مربوط قابل تامین در وزارت تعاون، کار و رفاه اجتماعی را برطرف می کنیم.