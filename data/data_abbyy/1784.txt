سخنگوی دولت با بیان اینکه مقاومت ما برای شکستن تحریم است، گفت: ما مقاومت می‌کنیم تا این ظلم را بشکنیم
به گزارش ایرنا؛ علی ربیعی در همایش روز جهانی رادیولوژی و تقدیر از پزشکان رادیولوژیست و جانبازان دفاع مقدس با بیان اینکه ما درک می کنیم وضعیت اقتصادی مردم خوب نیست و در فشار هستند، اظهار داشت: فشارهای زیادی به جامعه وارد شده است. ما حرف نزدیم و نخواستیم کام جامعه را تلخ و دشمن را شاد کنیم، اما اکنون که در حال رسیدن به ثبات هستیم، یادمان نرود در همین دولت و در پنج سال نرخ تورم ۱۲ درصد را تجربه کردیم و مزد را از تورم پیشی دادیم اما هیچ دوره‌ای مانند اکنون تحت فشار نبودیم.
سخنگوی دولت با تاکید بر اینکه ترامپیسم شوک زیادی به ما وارد کرد و به زندگی مردم فشار زیادی وارد کرد، ابراز داشت: اکنون که اقتصاد و زندگی مردم در حال ثبات است، این حرف‌ها را می‌زنیم و گر نه دولت نخواست حرف بزند اما مخالفان به دولت زیاد حمله کردند اما اکنون به تعادل رسیدیم و در حال تعادل مثبت هستیم.
دستیار ارتباطات اجتماعی رییس جمهوری با بیان اینکه مقاومت ما برای شکستن تحریم است، عنوان کرد: ما مقاومت می‌کنیم تا این ظلم را بشکنیم وگرنه مقاومت ما برای برای مقاومت نیست.
وی کار رادیولوژیست‌ها بسیار مهم دانست و گفت: گروه‌های مرجع در حال از بین رفتن هستند اما پزشکان و اساتید هنوز گروه مرجع هستند و آلام مردم را در سینه دارند.
ربیعی با اشاره به سالگرد درگذشت محمد تقی نوربخش یادآور شد: امروز سالگرد مرحوم دکتر نوربخش است. هم جبهه‌ای بود، هم غمخوار مردم بود و هم کارامد. یاد او و شهدای جامعه پزشکی را گرامی می‌داریم.
سخنگوی دولت گفت: کار من چه در دولت و چه در دانشگاه شبیه شما رادیولوژیست‌ها است. پیشرفت تکنولوژی، تصویربرداری پزشکی را توسعه داده و نقش آن را در درمان افزایش داده است.
وی ادامه داد: سهم شما در اقتصاد پزشکی افزایش یافته است. یادم است در تعرفه‌ها، رشته شما ضریب k نداشت. زمانی که وزیر رفاه بودم سعی کردم رادیولوژی را به این ضریب اضافه کنم.
دستیار ارتباطات اجتماعی رئیس‌جمهوری با بیان اینکه امروز با مشکلات مالی روبه‌رو هستیم، اظهار داشت: امروز مقداری از روزهایی که طرح سلامت شیب تند گرفت، آهسته‌تر حرکت می‌کنیم.
وی خاطر نشان کرد: ما با چالش‌هایی روبه‌رو هستیم. البته نقدهایی هم وجود دارد. شاید باید زیرساخت‌ها آماده‌تر می‌شدند و به نظام ارجاع بیشتر توجه می‌کردیم.
ربیعی با بیان اینکه امروز هم طرح تحول سلامت کماکان اجرا می‌شود و باید پیش برود، تصریح کرد: طرح بیمه اجباری را که هفته قبل در دولت تصویب کردیم، به خاطر آن بود که حدود ۶ میلیون نفر فاقد دفترچه بیمه هستند که اکثرا هم حاشیه‌نشین هستند.
سخنگوی دولت افزود: در زمینه اصلاح تعرفه‌ها اقدام خواهیم کرد. می‌دانم کار رادیولوژی با توجه به افزایش نرخ ارز و تحریم‌ها غیراقتصادی است.
وی تصریح کرد: ما یک میلیون یورو را برای تسهیلات در این باره تخصیص دادیم که باید سال بعد هم ادامه یابد. بخش‌های سی تی اسکن و ام آر ای مقرون به صرفه نیستند که باید اندیشه کرد و برای آن باید چاره جویی کرد.
سخنگوی دولت با بیان اینکه طرح تحول سلامت قطعا یکی از طرح‌های موفق بود هر چند نقد هم به آن وارد است، خاطرنشان کرد: این طرح، طرح بزرگی بود که با انجام اصلاحات، هم به بیماران و هم جامعه پزشکی کمک می‌کند.
ربیعی تاکید کرد: در دولت روحانی رابطه خوبی میان دستگاه‌ها و انجمن‌ها و صنوف پزشکی ایجاد شد و همکاری خوبی میان طرفین سامان گرفته است.