رئیس فدراسیون فوتبال گفت: ورزش باید به‌ دور از سیاست باشد هنوز آن پولی که از فیفا می‌خواهیم نگرفته‌ایم، همه این‌ها به خاطر تحریم یک‌طرفه و ظالمانه است.
به گزارش فارس، مهدی تاج امشب در نشست خبری با اصحاب رسانه گفت: در فوتسال با امکاناتی محدود و درآمد ناچیز نسبت به رقبا شرایط خوبی داریم، تمام تلاشمان این است که رقبایی که خیلی به ما نزدیک شده‌اند نتوانند از ما پیشی بگیرند.
رئیس فدراسیون فوتبال خاطر نشان کرد: لیگ خوبی داریم و تیم ملی هم اکنون در اردو هستند و در دی ماه بازی چهارجانبه‌ای در مشهد برگزار می‌شود.
وی افزود: فوتسال بانوان نیز شرایط خوبی دارد، امیدوارم از عنوان قهرمانی دفاع کنیم. تمام اردوهای که در تقویم دیده شده با وجود درآمد کم به موقع برگزار شد.
رئیس فدراسیون فوتبال خاطرنشان کرد: در فوتبال ساحلی نیز شرایط خوبی داریم، نتایجی که می‌گیریم قابل‌قبول است و امیدوارم به فینال بین‌قاره‌ای راه پیدا کند.
تاج افزود: تیم فوتبال ساحلی جوانان در گروهمان اولی هستیم، بعد از سال‌ها تیم خوبی شکل‌گرفته است و تیم نوجوانان نیز وضعیت خوبی دارد، سعی کردم میزبانی‌ها را بگیریم تا علاوه بر درآمدزایی از امتیاز میزبانی استفاده کنیم.
رئیس فدراسیون فوتبال افزود: فردا تیم ملی امید به قطر می‌رود، چند بازی پیش از اعزام به تایلند انجام خواهیم داد. برای همه تیم‌ها بازی‌های خوبی در نظر گرفته‌ایم.
وی در رابطه با بازگشت سرمربی تیم ملی فوتبال ایران گفت: سرمربی ما به ایران برمی‌گردد، لیست فردا یا امشب اعلام می‌شود. تا الآن لیگ بوده و باید بازی‌ها به اتمام می‌رسید، یکشنبه اردو برپا می‌شود سرمربی آقای ویلتموس است و برمی‌گردد.
تاج تأکید کرد: ما پولی به این مربی نداده بودیم و اخباری که منتشرشده درست است اما توانستیم امروز پول را به دستشان برسانیم و مشکلی وجود ندارد.
وی بابیان این مطلب که دلیل این کار تحریم‌های ظالمانه و مشکل خوردن مناسبات بانکی بوده است ادامه داد: ورزش باید به‌ دور از سیاست باشد هنوز آن پولی که از فیفا می‌خواهیم نگرفته‌ایم، همه این‌ها به خاطر تحریم یک‌طرفه و ظالمانه است.