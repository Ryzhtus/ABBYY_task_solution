Зустріч України, Росії, Німеччини та Франції у "нормандському форматі" відбудеться протягом найближчих декількох тижнів, заявив голова міністерства закордонних справ Німеччини Гайко Маас на спільній прес-конференції з державним секретарем США Майком Помпео в Лейпцигу 7 листопада, повідомляє "Голос Америки".
"Ми активно працюємо, щоб підготуватися до саміту нормандського формату, який відбудеться протягом наступних тижнів", – заявив міністр.
Маас зазначив, що у якості бази планується використовувати ту динаміку, яка з'явилася в результаті виконання домовленостей, досягнутих у рамках Мінська.
"У нас є "Нормандський формат", до якого входять Німеччина, Франція, Росія та Україна. У цьому форматі ми дали старт Мінському процесу, і ми хочемо розвивати його далі... Хоча існують передумови, які ще не були виконані", – зазначив він.
Нагадаємо, 1 листопада, біля Золотого на Луганщині закінчилося триденне розведення сил і засобів. Військовослужбовців ЗСУ почали відводити, попри відсутність семиденного режиму "тиші" та регулярні обстріли бойовиків. Влітку цього року відбулося розведення військ поблизу Станиці Луганської.
Відведення українських військ від лінії розмежування на ділянках в районі Золотого, Станиці Луганської (Луганська область) і Петрівського (Донецька область) є однією з умов Кремля для проведення саміту в "Нормандському форматі". При цьому гарантувати дзеркальне відведення окупаційних військ у Кремлі відмовилися.
Докладніше читайте в матеріалі Юрія Бутусова "Мале золоте, а ціна велика" у тижневику "Дзеркало тижня. Україна".