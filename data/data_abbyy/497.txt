E, to je već nešto. Pre mesec dana konstatovali smo kako Španija odavno nije imala tanji napad, što je donekle i dokazano na mečevima sa Norveškom (strelac vezista Saul) i Švedskom (rezervista Rodrigo pogodio tek u nadoknadi), da bi pred završna dva kola kvalifikacija za Prvenstvo Evrope špic Crvene furije znatno ojačan. Proverenim, dokazanim, igračima, plus jednim pred kojima je po svemu sudeći svetla budućnost.
Selektor Robert Moreno vratio je pod zastavu Alvara Moratu koji je dao po gol na poslednjih pet utakmica Atletiko Madrida, računa opet i na Paka Alkasera, pošto se prvotimac Borusije oporavio od povrede, da bi hit dana na Iberijskom poluostrvu, ipak, poziv Daniju Olmu. Sjajni prvotimac zagrebačkog Dinama, ove sezone posebno impresivan na evropskoj sceni (po tri gola i asistencije u kvalifikacijama, pa 1+1 u grupnoj fazi Lige šampiona) prekomandovan je iz mlade selekcije u najjači sastav za duele sa Maltom i Rumunijom. Mada u hrvatskom prvaku dejstvuje kao organizator igre i(li) po krilu, Moreno vidi Olma kao napadača i kao takvog ga je stavio na listu, što će biti debi nekadašnjeg polaznika Barselonine La Masije za državni tim.
U odnosu na prethodni spisak, novajlija je i Valensijin štoper Hoze Gaja, nema povređenog Danija Sebaljosa iz Arsenala, iz istog razloga odsustvuje i Barsin Đordi Alba, a ovu akciju preskočiće još Pablo Sarabija (PSŽ), Luis Alberto (Lacio), Dijego Ljorente (Sosijedad), Serhio Reguilon (Sevilja).
Španija je obezbedila plasman na EURO, a da bi osigurala poziciju nosioca u žrebu mora da slavi ili protiv Malte u Kadizu 15. novembra ili protiv Rumunije tri dana kasnije na madridskom stadionu „Vanda Metropolitano“.
SPISAK REPREZENTACIJE ŠPANIJE
Golmani: Davi de Hea (Mančester junajted), Kepa Arizabalaga (Čelsi), Pau Lopez (Roma);
Defanzivci: Dani Karvahal (Real), Hesus Navas (Sevilja), Hoze Gaja (Valensija), Serhio Ramos (Real), Raul Albiol (Viljareal), Pau Tores (Viljareal), Bernat (PSŽ), Injigo Martinez (Bilbao);
Vezisti: Rodri (Mančester Siti), Santi Kazorla (Viljareal), Serhio Buskets (Barselona), Tijago Alkantara (Bajern), Saul Niguez (Atletiko Madrid), Fabijen Ruiz (Napoli);
Napadači: Pako Alkaser (Borusija Dortmund), Alvaro Morata (Atletiko Madrid), Dani Olmo (Dinamo Zagreb), Đerar Moreno (Viljareal), Mikel Ojarzabal (Sosijedad) i Rodrigo (Valensija).
Pogledajte novu epizodu serije Ekipizza...
FOTO: Reuters