(Od dopisnika MOZZART Sporta iz Rima)
Porazi rimskih klubova u Ligi Evrope, objava Pola Pogbe na društevenim mrežama u kojoj oduševljeno pozdravlja „kapitena Bonučija“, planovi Intera da dovede tri pojačanja u sledećem prelaznom roku i zapaljiva atmosfera u Napulju koja sve više postaje komplikovana su glavne teme u italijanskoj sportskoj štampi.
LA GAZZETTA DELLO SPORT
„Zadvoljiće se?”, pita se Gazeta na naslovnoj strani da li će igrači koje uprava Intera namerava da dovede u januaru biti dovoljni da smire trenera Antonija Kontea. U podnaslovu se kaže da su Nerazuri već kontaktirali Žirua kome ističe ugovor sa Čelsijem i da je Francuz već dao načelni pristanak da bude Lukakuova alternativa. Takođe se kaže da je Inter bacio oko na Dejana Kuluševskog, igrača Atalante koji igra na pozajmici u Parmi. Za poziciju desnog beka su u konkurenciji Darmjan i Florenci koji se našao na marginama Fonsekine Rome. Na listi se nalaze i imena Vidala i Petanje. Od pomenute šestorice igrače, trojica bi trebalo da stignu Apijano Đentile sa novom 2020. godinom. Gazeta piše i da će Politano morati da odsustvuje barem četiri nedelje zbog uganuća zgloba.
„Sarerkord!”, napravila je Gazeta ispod zaglavlja kovanicu prezimena Sari i reči rekord stavljajujući do znanja da se toskanski stručnjak nalazi na korak od laskavog cilja: najbolji debitant na klupi Juvea. Mauricio je već ostavio iza sebe Kontea i Alegrija i ako pobedi Milana preskočiće i Kapela koji je do sada imao najbolji skor na prvih 16 utakmica na klupi Juvea. Istovremeno, Sariju je pošlo za rukom i da matematički obezbedi prolaz u osminu finala Lige šampiona dva kola pre kraja grupne faze.
Na unutrašnjim stranama Gazeta analizira sastav Juvea i zaključuje da je grupa igrača na raspolaganju Sariju apsolunto na visini najboljih evropskih timova: „Klub koji ima dva tima koji bi po kvalitetu mogli da se bore za Ligu šampiona i Skudeto je za svaki respekt“.
Da bi opravdala svoju tezu Gazeta skicira rezervni tim Stare dame 4-3-3: Bufon - Danilo, Demiral, Rugani, De Šiljo - Emre Džan, Bentankur, Rabio - Bernardeski, Dibala, D. Kosta.
„Roma i Lacio poraženi u nadoknadi vremena. Inzagi je skoro pa ispao”, piše Gazeta da je poraz od Seltika koban za Nebeskoplave, jer svodi šanse na teoriju da se nađe u šesnaestini finala LE. S druge strane, Roma je i dalje gospodar sudbine, bio bi dovoljan remi u Istanbulu sa Bašakšehirom i pobeda nad Austrijancima iz Volfzberga za siguran prolaz u nokaut fazu LE.
„Noć u Napoliju”, naslov je napuljskom dijalektu za priču o previranju u gradu podno Vezuva posle vrlo burna 24 časa nakon meča sa Salcburgom u LŠ.  U podnaslovu se kaže da su se na meti navijača našli svi osim trenera Karla Ančelotija. Igrači su „čašćeni“ uvredama da su plaćenici i da će se videti u diskoteci, a De Laurentis je zasut najvulgarnijim psovkama. U tekstu se kaže da će danas tim ostati u karantinu posle treninga, ali ovoga puta po odluci trenera Ančelotija. Prema pisanju Gazete kapisla koja je zapalila ambijent u Kastel Volturnu je otvoreno pitanje serije produžetaka ugovora tzv. senatorima.
CORRIERE DELLO SPORT
„Roma na popravak”, naslov je rimskog dnevnika za priču u kojoj se naglašava da posle poraza od Borusije Mehengladbah Đalorosi moraju u poslednja dva kola da obezbede katu za prezimljavanje u Ligi Evrope. U tekstu se ističe da je prvi gol koji je primila Roma bio neregularan, jer je lopta bila u autu kada je akciju započeo Vent i da je gol u poslednjem minutu nadoknade vremena imao ukus podvale sudbine, baš kao i na meču na Olimpiku pre dve sedmice.
List prenosi izjavu trenera Fonseke koji je bio prilično optimističan jer veruje da njegov tim može da pobedi i Bašakšehir u Istanbulu i Volfzberger u Rimu. U redakcijskom komentaru „Ovaj tim ima dušu” se navodi da je Roma, i pored poraza, povrdila da zna da reaguje i da se bori. Glavna zamerka je što igrači koji su ušli u drugom poluvremenu, Dijavara, Under i Peroti, nisu stavili pečat na utakmicu i nisu upalili iskru u igri Đalorosih koja se očekivala od njih.
„Poklon Seltiku: Nebeski led”, aludira u naslovu Korijere da je Lacio bukvalno poklonio dve pobede Škotima i pored toga što je razlika u kvalitetu vidljivo na strani Rimljana. U podnaslovu se ističe da je greška Beriše skupo koštala Lacio jer je svela šanse za plasman u sledeću rundu LE na čistu teoriju. Takođe se navodi da je Lacio promašio sijaset šansi, kao u Glazgovu, a da je primio golove koje ni timovi nižih rangova ne bi inkasirali. U izveštaju se podvlači i da je Lacio bi oštećen velikim previdom arbitra koji nije video ruku Žulijena koji je praktično odbranio udarac Imobilea dvadesetak minuta pre kraja meča.
„Napoli, uprava i igrači na udaru protetsta”, izveštava Korijere da su skandiranja, transparenti i povici navijača Napolija bili usmereni prema igračima i rukovodiocima kluba na treningu koji je bio otvoren za gledaoce sa godišnjim kartama. Dodaje se i da će Napoli danas u karantin po nalogu trenera Ančelotija. Na unutrašnjim stranama se kaže da De Laurentis ima nameru da tuži igrače i da traži da im se skine četvrtina plate zbog štete koju su naneli klubu. S druge strane se prenose mišljenja advokata, eksperata za sportsko pravo, da De Laurentis nema ni minimalne šanse da dobije spor protiv svojih fudbalera.
TUTTOSPORT
„Pogba, srce Juveovo”, tumači Tutosport poruku Pola Pogbe Bonučiju na društvenim mrežama kao još jedan dokaz da je Francuz i te kako voljan da se vrati u redove Stare dame. „Pogba je izašao na čistinu sa objavom na društvenim mrežama sa kojom je odgovorio na Bonučijev post. Njegov povratak u Torino je mnogo više od obične pretpostavke. Bjankoneri su spremni da realizuju transfer imajući u vidu komercijalni potencijal francuskog reprezentativca”, stoji u podnaslovu. U tekstu na unutrašnjim stranama list zapaža da je sa usklikom „capitanooooooooo“ Pogba pokazao da pomno prati događaje u Juveu budući da su u njegovo vreme u Juveu kapiteni bili Bufon i Kjelini, a ne Bonuči.
„Darmjan, Žiru i Vidal za Kontea”, piše Tutospor da će Inter u svakom odeljku tima dovesti po jedno pojačanje. Darmjan u odbrani, Vidal na sredini terena i Žiru u napadu.
„Napoli: na posao”, naslov je teksta u kome se svdoči da su navijači tima iz Napulja uperili oštricu kritika preme igračima za lošije rezultate u poslednjih mesec dana i sukobe koji su nastali na svim linijima od Ančelotija preko igrača do predsednika De Laurentisa i njegovog sina.
„Toro na raskrsnici. U igri nije samo klupa Macariji, Sve se odlučuje u Breši”, piše Tutosport da na nišanu navijača Granata nisu samo trener Macari i igrači već i predsednik Urbano Kairo. „Podrška koju Kairo uživa i među tzv. običnim navijačima Torina, koji predstavljaju ogromnu većinu, u vrtoglavom je padu”, upozorava Tutosport. Takođe se podseća da je Kairo često davao otkaz trenerima kako bi spasao sebe od odgovornosti za loše rezultate, ovog puta žrtvovanje šefa stručnog štaba bi moglo da bude nedovoljno da smiri strasti.
„Prestonička jadikovka. Lacio je gotovo napolju, Roma je na ivici”, piše Tutosport o crnom četvrtku u kome su rimski klubovi izgubili gotovo na identičan način svoje mečeve u LE.
Pogledajte novu epizodu serije Ekipizza...
PIŠE: Željko Pantelić