عضو کمیسیون کشاورزی مجلس شورای اسلامی درباره تاثیرات عدم پیوستن پذیرش لایحه FATF گفت: کشور ما الان فقط با آمریکا در یک جنگ اقتصادی به سر می برد. اما در صورتی که در لیست کشورهای غیرهمکار گروه ویژه اقدام مالی قرار بگیریم، حتی کشورهای دوست هم با ما مبادله نخواهند کرد.
«علی ابراهیمی» در گفت وگو با ایرنا با تاکید بر لزوم تصویب و تایید لوایح مرتبط با FATF در مجمع تشخیص مصلحت نظام گفت: کشور ما در جهان فقط با آمریکا در یک جنگ اقتصادی به سر می برد و چون این کشور به لحاظ قدرت اقتصادی می‌تواند به بقیه کشورها اعمال فشار کند، ما در تنگنا قرار گرفته‌ایم. اما در صورتی که توسط گروه ویژه اقدام مالی ( FATF) در لیست کشورهای پرخطر قرار بگیریم، حتی همین کشورهای دوستی که امروز و در شرایط تحریم یکجانبه آمریکا می‌خواهیم با آنها مبادلات داشته باشیم، دیگر با ما مبادله نخواهند کرد. چرا که آنها شرطشان این است که الزامات FATF را رعایت کرده باشیم.
وی افزود: موضوع FATF و جنگ اقتصادی آمریکا با ما دو موضوع کاملا متفاوت است و نباید بین این دو ارتباط برقرار کرد. FATF یک گروه ویژه نظارت بر تبادلات مالی است که یک سری استانداردها تعیین کرده و اگر ما به کنوانسیون‌های که جزو الزامات آن است نپیوندیم‌ و قوانین مورد نیاز را در کشور خودمان اجرا نکنیم. ما را جزو کشورهای پر خطر معرفی می کنند و مبادلات تجاری ما در سطح بین الملل مختل می‌شود.
عضو فراکسیون امید تصریح کرد: پیوستن به این کنوانسیون ها شاید در بعد بین الملل مشکلات فعلی ما را حل نکند، اما قطعا نپیوستن به آنها مشکلات جدیدترین را برایمان ایجاد خواهد کرد.
ابراهیمی درباره پیامدهای رد لوایح FATF گفت: اگر ما این الزامات را رعایت نکنیم حتی پروازهای عادی و تجارت عادی ما هم تحت شعاع قرار می‌گیرد و ما به نوعی به دست خودمان انزوا را می‌پذیریم.