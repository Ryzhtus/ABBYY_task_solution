Iznenađenje! I to prvoklasno! Asvel je zatvorio sedmo kolo Evrolige šokantnom pobedom nad moskovskim CSKA i to posle strašne završnice u kojoj su deblje živce i veću hladnokrvnost pokazali izabranici Zvezdana Mitrovića - 67:66!
Kakva utakmica, kakva završnica i kakva trojka Džordana Tejlora za preokret u poslednjim trenucima i pobedu kojoj se malo ko nadao. Moskovljani su pali zbog svojih grešaka u napadačkoj fazi i loših odluka. Previše ispuštenih otvorenih šuteva sa distance (5/21 za tri) i izgubljenih lopti (14) što nije po standardima timova koje vodi Dimitris Itudis, dok je dvorana Astrobal videla Asvel koji na individualni kvalitet dobija jedan od najmoćnijih timova Evrope!
Na minut i po pre kraja CSKA je posle dva pogotka Janisa Strelnijeksa s penala vodio s 66:62, ali je sve brzo palo u vodu. Odlični Letonac Rihards Lomaž nastavio je drži visok nivo igre i smirenosti, pa je vezanim pogocima sa crte potpuno istopio zaostatak da bi posle loše odluke Majka Džejmsa da akciju završava u poslednjim sekundama i to nonšalantnim pokušajem iz dvokoraka usledila je kazna u liku Džordana Tejlora. Bio je hladan kao druga strana jastuka, raspalio sa distance i pogodio u situaciji kada čuvara nije bilo oko njega... Astrobal je eksplodirao od radosti. Brz tajm-aut tražio je Itudis i pokušao da smisli akciju za pobedu, ali je šut za pobedu ispustio Džejms...
Lomaž je predvodio pobednički sastav s 15 poena (7/7 za jedan), dok je Tejlor imao 14 poena i sedam asistencija. Tonje Džekiri je ubeležio osam poena i čak 14 skokova! Džejms je predvodio CSKA sa 14 poena (6/13 za dva, 0/3 za tri), uz pet skokova i četiri asistencija. Strelnijeks je imao 11, a Kajl Hajns i Johanes Vojtman po 10 poena.
Na vrhu tabele sada ostaju samo Olimpija i Barselona sa po jednim porazom, dok CSKA sada ima dve pobede manje...
EVROLIGA - 7. KOLO
ČetvrtakZenit - Himki 73:87/Holins 25 - Buker 20/
Crvena zvezda - Real Madrid 60:75/Beron 17 - Ljulj 16/
Olimpijakos - Efes 67:86/Pol 15, Milutinov 10 - Micić 27/
Makabi - Alba 104:78/Dibartolomeo 19 - Siva 14/
Olimpija Milano - Baskonija 81:74/Dela Vale 15, Micov 12 - Stauskas 15/
Petak
Fenerbahče - Bajern 90:82/Vilijams 19 - Monro 19/
Žalgiris - Barselona 86:93/Grigonis 14 - Higins 27/
Panatinaikos - Valensija 91:80/Tomas19 - Lojd 27/
Asvel - CSKA Moskva 67:66/Lomaž 15 - Džejms 14/
Foto
: Shutterstock