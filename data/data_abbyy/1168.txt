VŠECHNY FOTOGRAFIE
David možná spolkne Goliáše. Zdroje agentury Reuters tvrdí, že Xerox má zájem koupit konkurenční HP a nabízí okolo 22 dolarů za akcii. To by celou akvizici ohodnotilo na 33 miliard dolarů. Kapitalizace HP je momentálně 29 miliard, Xerox by tak přihodil přibližně 15 % navíc. Sám je přitom mnohem menší, jeho tržní hodnota je 8,5 miliardy dolarů. S akvizicí by mu proto pomohla Citigroup. HP již přiznalo, že nabídku Xeroxu dostalo, její výši ovšem nepotvrdilo.
Xerox již tento týden oznámil, že prodá svůj čtvrtinový podíl ve Fujifilmu a získaných 2,3 miliardy dolarů chce použít na posílení firmy. S HP by tato slova rozhodně naplnil. Oba jsou významní hráči na trhu s tiskárnami a kopírkami. Jenže zatímco Xerox se zaměřuje zejména na velkoformátový tisk a dodávku zařízení pro korporátní klientelu, HP cílí také na malé kanceláře s domácnosti.
I díky tomu je HP podle IDC největším výrobcem tiskáren na světě. Za druhé čtvrtletí firma distribuovala 9,5 milionu kusů, tedy 42,6 % celosvětové produkce. Výrazně více než Canon, Epson, Brother, Kyocera i Xerox.
HP kromě tiskových řešení vyrábí také počítače, kde je těsně druhé za Lenovem. Shodou okolností je to právě Xerox, díky němuž dnes počítače vypadají tak, jak vypadají. Z jeho laboratoří PARC totiž v roce 1972 vzešel počítač Alto, který disponoval myší, grafickým uživatelským rozhraním s okny a ikonami a také síťovým připojením. Z Alta čerpali inspiraci Steve Jobs i Bill Gates.
Jen pro připomenutí: HP se v roce 2015 rozdělilo na dvě společnosti HP Inc. a HP Enterprise. První se zabývá počítači a tiskárnami, druhá vyrábí servery, úložiště, síťová řešení, konvergentní systémy a vyvíjí služby a podnikový software.
Zdroj: Reuters via ZDNet
VŠECHNY FOTOGRAFIE