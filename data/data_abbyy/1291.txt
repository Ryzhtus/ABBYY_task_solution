Torsdag kunngjorde en domstol i New York at president Trump må betale to millioner dollar, tilsvarende omkring 20 millioner kroner, til en veldedig organisasjon, som en del av et forlik.
Natt til fredag uttaler presidenten at han er blitt utsatt for trakassering av delstatsadvokater i New York i fire år.
Delstaten New York saksøkte i fjor sommer den veldedige stiftelsen Trump Foundation, og anklagde Trump og hans familie for brudd på delstatens lover om veldedighet.
Trump ble anklaget for å ha for å ha misbrukt stiftelsen til å fremme egne interesser innen politikk og næringsliv. Stiftelsen har også blitt etterforsket for ulovlig pengeinnsamling.
Natt til fredag svarer Trump i en offentlig uttalelse at han med glede vil donere pengene til veldedighet.
– Jeg er den eneste jeg vet om, kanskje den eneste i historien, som kan gi store summer til veldedighet, ikke ta betalt for det, og så bli angrepet av de delstaten New York. Det er ikke rart at alle drar!
– Hvert eneste øre av de 19 millioner dollarene som ble samlet inn av Trump Foundation gikk til hundrevis av fantastiske veldedige formål uten kostnader.
– Delstatsadvokaten i New York mistolker forliket med overlegg av politiske årsaker. Dommeren nektet faktisk delstatsadvokaten sine fjollete krav om å statuere et eksempel.
– I fire år har jeg blitt utsatt for politisk motivert trakassering, skriver Trump og navngir tre delstatsadvokater.