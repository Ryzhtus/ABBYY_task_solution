وزیر امور خارجه آمریکا که امروز (جمعه) به مناسبت سی‌امین سالگرد فروریزی دیوار برلین، به دیدار صدر اعظم آلمان در پایتخت این کشور رفته در یک سخنرانی، روسیه را متهم به "قتل مخالفان سیاسی خود" و چین را متهم به در پیش گرفتن "تاکتیک‌های وحشتناکی که مردم آلمان شرقی سابق با آنها آشنا هستند" کرد.
به گزارش ایسنا، به نوشته خبرگزاری رویترز، مایک پامپئو، وزیر امور خارجه آمریکا عنوان کرد: ائتلاف نظامی ناتو باید رشد یافته و تغییر کند در غیر این صورت با خطر منسوخ شدن روبرو می‌شود.
پامپئو در یک جلسه پرسش‌ و پاسخ بعد از ایراد یک سخنرانی در شهر برلین به مناسبت سی‌امین سالگرد فرو ریختن دیوار برلین اظهار کرد: اکنون ۷۰ سال از تشکیل ناتو می‌گذرد و حالا این ائتلاف نیاز دارد به اینکه رشد یافته و تغییر کند. این ائتلاف لازم است با واقعیت‌های جهان امروز و چالش‌های امروز مواجه شود.
وزیر خارجه آمریکا خاطرنشان کرد: اگر کشورها فکر می‌کنند می‌توانند از مزیت امنیتی ناتو بدون تامین منابع مورد نیاز این ائتلاف بهره ببرند و اینکه به تعهداتشان پایبند نباشند، خطر غیر موثر شدن یا منسوخ شدن ناتو به وجود می‌آید.
وزیر خارجه آمریکا در ادامه این اظهاراتش مدعی شد، "کشورهای آزاد با کشورهای غیر آزاد رقابتی بر سر ارزش‌ها دارند".
او همچنین در سخنرانی در برلین درباره درس‌های سقوط دیوار برلین در سال ۱۹۸۹ گفت: همه ما غربی‌ها در دوران بعد از آن لحظه غرور آمیز راه خود را گم کردیم.
او گفت: ما فکر کردیم می‌توانیم منابع‌مان را از ائتلاف‌ها و ارتش‌هایمان دور سازیم و وارد مسیر دیگری کنیم اما ما اشتباه می‌کردیم.
وی افزود: امروز روسیه تحت رهبری یک افسر سابق ک.گ.ب که زمانی در منطقه درسدن آلمان مستقر بود به همسایگانش حمله می‌کند و مخالفان سیاسی خود را به قتل می‌رساند. در چین هم حزب کمونیست چین در حال شکل دادن به نسخه جدیدی از خودکامگی است.
او تصریح کرد: پس بیایید با یکدیگر متحد بمانیم و به عنوان همپیمان کنار یکدیگر بایستیم.
وزیر امور خارجه آمریکا عنوان کرد: کشورهای غربی و آزاد مسئولیت دارند تا جلوی تهدیدات علیه مردم‌ ما از جانب دولت‌هایی مثل چین، روسیه و ایران را بگیرند.
وی تصریح کرد: آمریکا و هم پیمانانش باید از آن چیزهایی که با سختی فراوان در سال ۱۹۸۹ به دست آمدند دفاع کرده و تصدیق کنند که ما در رقابتی بر سر ارزش‌ها با کشورهای غیر آزاد هستیم.
پامپئو در ادامه با کنایه زدن به اروپا و اشاره به موارد اختلاف برانگیز در روابط واشنگتن و برلین گفت: دفاع از لیبرال دموکراسی در عین حال به این معنی است که نگذاریم تامین انرژی اروپا به امیال ولادیمیر پوتین از طریق پروژه خط لوله انتقال گاز نُرد استریم ۲ از روسیه به آلمان اتکا یابد.
او همچنین نسبت به نیت شرکت‌های چینی برای ایجاد شبکه‌های نسل پنجم تلفن همراه بعد از کوتاهی دولت آلمان از کنار گذاشتن شرکت هوآوی از زیرساخت‌های نسل بعدی تلفن همراه خود هشدار داد.
وزیر خارجه آمریکا در عین حال با یادآور شدن چالش‌های میان شرکای داخل ناتو از جمله جدا شدن فرانسه در دهه ۱۹۶۰ از ساختار فرماندهی این ائتلاف بحث‌های راه افتاده پیرامون اظهار نظرهای جنجالی اخیر ماکرون درباره ناتو را "سر و صدای بیهوده" توصیف کرد.
او تصریح کرد: ما هرگز نمی‌توانیم همه چیز را بدیهی بدانیم و فرض بگیریم اگر یک زیرساختی وجود دارد، با اتکاء به نیروی خودش به موجودیتش ادامه می‌دهد و قرار است ذاتا موثر و کارآمد بماند.
درباره سوریه نیز پامپئو گفت سربازان ما در سوریه می‌مانند و از اروپا می‌خواهیم که برای کمک به کردها به ما بپیوندد.