Ostrvska štampa je u izveštaju utakmice sa Old Traforda jedinstvena u oceni da je Mančester Junajted protiv Partizana dobio novu napadačku zvezdu u vidu Mejsona Grinvuda.
Predator, kako su ga oslovili novinari Dejli Mejla, u mnogim izveštajima ocenjen je kao najbolji pojedinac susreta (dobio osmicu), ali i izvanredan partner u ubitačnom napadačkom triju zajedno sa Markusom Rašfordom i Antonijem Marsijalom."Možda najveći kompliment mladiću predstavlja činjenica da je Strahinja Pavlović posle nekoliko dobrih poteza počeo da startuje žešće na nejga. Grinvud će u nedelju protiv Brajtona verovatno opet sedeti na klupi za rezeve, ali kako su mu tek 18 godina daće on još mnogo golova za Junajted u budućnosti", smatra novinar Dejli Mejla.
U većini engleskih medija Partizanovom nastupu se ne pridaje veliki značaj, što je donekle i očekivano jer su crno-beli bili potpuno nadigrani od strane Crvenih đavola. Potencira se samo da je beogradski tim poslužio kao stepenik Mančester Junajtedu u plasmanu u nokaut fazu Lige Evrope.
Takođe, jedini ostrvski medij koji je ocenio fudbalere iz Humske bio je Skaj Sport koji je prelazne "šestice" dao samo Stojkoviću, Uroševiću, Asanu, Sumi i Sadiku. Ostali izabranici Sava Miloševića dobili su slabe petice.
Zanimljivo je i zapažanje novinara Skaja Džejmsa Kupera koji je zabeležio sledeće:"Cilj je ispunjen za Solskjera. Tri gola bila su dovoljna da se obezbedi nokaut faza Lige Evrope u utakmici u kojoj je Partizan pružio preslab otpor. U stvari, Partizanovi navijači su bili impresivniji od njegovih igrača na terenu, pogotovo fantastičnom podrškom i pesmom kojom su se ugrejali na niskoj temperaturi. Old Traford je finiš dočekao poluprazan, ali je na kraju važno da je Junajtedov brod u mirnoj luci pred dolazak Brajtona", napisao je Kuper.
Zadovoljan je i Pol Skols koji kaže da je sinoć video jednu od najboljih napadačkih utakmica Mančester Junajteda u poslednje vreme."Imam samo jednu malu zamerku, a to je što nismo dali četiri ili pet golova. Izuzev toga, bilo je lepo gledati ovaj meč. Junajted je stvarao šanse iz sjajne igre, kretnje, jednog pasa. Tako treba", podvlači legenda Mančester Junajteda.
Slične utiske sa Tetara snova poneo je i Oven Hargrivs."Ono prvo poluvreme, tako treba da igra Mančester Junajted. To je ono što svi želimo da vidimo. Pas unapred, trčanje u napadu i vrhunska realiuzacija. Pogledajte snimak, lopta je stalno išla napred, tim je išao gore. To lomi svaku odbranu, nije bitno ko je s druge strane. Kad se Junajtedu ne igra fudbal lopta ide samo na stranu, niko ne trči napred, ali ova troijica momaka - Marsijal, Rašford i Grinvud - svi su dobri igrači. Oni su ti zbog kojih publikadolazi na stadione koji oduševljavaju", zaključio je Oven Hargrivs.
Foto: Reuters, FK Partizan