ביל גייטס, מייסד מיקרוסופט והאיש השני הכי עשיר בעולם, התייחס השבוע לנושא הבוער של מיסוי עשירים, שנמצא גם במוקד הפריימריז במפלגה הדמוקרטית לקראת הבחירות לנשיאות ארה"ב ב-2020.
גייטס, שמחזיק בהון של 106.8 מיליארד דולר על פי מגזין פורבס, אמר בוועידת DealBook בעיר ניו יורק כי הוא שמח לשלם את חלקו לרשויות המס, אך הביע חשש שהצעותיה של הסנאטורית אליזבת וורן - המתמודדת בפריימריז במפלגה הדמוקרטית ונחשבת לבעלת סיכויים גבוהים ליהפך למועמדת לנשיאות, בהן הטלת "מס עושר" - מרחיקות לכת מדי עבור אמריקאים עשירים רבים.
בראיון ל-CNBC אמר גייטס: "שילמתי מסים ביותר מ-10 מיליארד דולר, שילמתי מסים יותר מכל אדם אחר, אבל אני שמח - אם הייתי צריך לשלם 20 מיליארד דולר, זה בסדר. אבל אם אצטרך לשלם 100 מיליארד דולר - אאלץ לחשב מחדש כמה יישאר לי".
מייסד מיקרוסופט הצהיר בעבר כי יתרום לצדקה לפחות מחצית מהונו.
גייטס הביע ספק לגבי הסיכוי שוורן תרצה להיפגש עמו, בהתבסס על הרטוריקה שלה כלפי מיליארדרים, בהם לאון קופרמן, מייסד חברת Omega Advisors, שהתעמת לאחרונה עם הסנטורית ממסצ'וסטס.
מייסד מיקרוסופט אמר עוד ב-CNBC כי "אני לא יודע כמה היא פתוחה לזה, או האם היא תסכים לשבת עם מישהו שמחזיק בסכומי כסף גדולים".
ואולם מתברר שוורן היתה שמחה לשבת ולשוחח עם מייסד מיקרוסופט, כפי שכתבה בטוויטר: "אני תמיד שמחה לפגוש אנשים, אפילו אם יש לנו השקפות שונות. ביל גייטס, אם תהיה לנו הזדמנות, הייתי שמחה להסביר לך בדיוק כמה תשלם לפי התוכנית שלי (מבטיחה שזה לא יהיה 100 מיליארד דולר)".
וורן מציעה לגבות "מס עושר" של 2% בשנה ממשקי בית בעלי הון של יותר מ-50 מיליון דולר, ומס נוסף של 1% על הון של מעל מיליארד דולר. הדבר ישפיע על כ-75 אלף משקי בית ויכניס לקופת המדינה 2.6-2.75 טריליון דולר במשך עשור, כך דיווח "הוול סטריט ג'ורנל".
ואולם כמה בעלי הון שברשותם מעל מיליארד דולר, שעל פי החוק של וורן ישלמו את האחוז הנוסף, הביעו חשש שהדבר יגרום לדמוניזציה של העשירים. "כדאי שמערכת התמריצים תהיה שם, ואפשר ללכת רחוק מבלי לאיים עליה", אמר גייטס.
השיח על מס שפע והתגברות הדיונים על אי השוויון בהכנסות בארה"ב מגיעים בעוד הבורסות רושמות שיאים היסטוריים. בארה"ב יש יותר מ-600 מיליארדרים, ומעל 40% מהם גרים בקליפורניה וניו יורק.