Pao je vezni red Partizana kao pokošen. Tamo gde se lomi svaka utakmica, gde pas mora da bude tačan, pravnovremen i precizan, a u duelima snažan crno-beli su – poklekli. Bibras Natho ispod prepoznatljivog nivoa, Saša Zdjelar i Aleksandar Šćekić nedovoljno dobri da bi zaustavili Huana Matu, pa kad je tako ispalo je da je odbrana sve vreme na vetrometini i da Mančester junajted ima igrača više.
Kad se tome dodaju očajna rešenje ofanzivnijih fudbalera, poput Sejdube Sume, konstantna neučinkovitost Takume Asana i razočaravajuća partija Umara Sadika ubedljivih 0:3 na Old Trafordu su logična posledica daleko bleđe partije crno-belih nego pre dve sedmice. Naravno, ima i do toga što je Ole Gunar Solskjer izveo jači tim nego u Humskoj, ali baš u tom prvom meču Parni valjak je visoko postavio lestvicu očekivanja, da se posle gostovanja u Engleskoj smatra da nije ispunio očekivanja. Po pitanju rezultata đene-đene, ali kad je igra u pitanju, to je već bilo mučno za gledanje.„Znali smo da igramo protiv Mančester junajteda, da će biti baš teško, pogotovo na terenu Engleza. Želeli smo još jednom da se odmerimo sa njima, ovoga puta smo se više oslanjali na kontranapade, pokušavali da sprovedemo u delo ono što je trener tražio od nas, ali se nije dobro završilo“, priznao je Sejduba Suma.
Gvinejac je na Teatru snova igrao na za njega neuobičajenoj poziciji. Iz centralnog dela manevra pomeren je na krilo. Nije upalilo, pa je beogradski sastav za 90 minuta ostao bez prilike, bez šuta u okvir gola Serhija Romera. Primera radi, u Beogradu mu je zapretio triput. „Razgovarao sam sa Miloševićem, pitao me je da li mogu da igram na toj poziciji ovaj meč i rekao sam da mogu, jer sam u nekim ranijim sezonama igrao na krilu. Bio nam je potreban svaki igrač u timu i dao sam sve od sebe, kao i ostatak ekipe. Radili smo naporno za ovaj meč, rezultat je izostao“, dodao je Suma.
Crno-beli nisu bili ni blizu potencijalnog iznenađenja. Šansu nisu stvorili. A na suprotnoj strani trpili su žestok pritisak Junajtedovih ofanzivaca.„Početih 20-25 minuta smo igrali dosta dobro, ali posle smo se previše povukli, branili se, imali su neprestano šanse, koristili svaku našu grešku, brzo smo primili dva gola, posle čega je bilo teško da se vratimo“, primetio je Saša Zdjaler, koji je odgovornost za tri primljena gola podelio na ravne časti. „Nema to veze samo sa odbrambenim igračima, svih 11 fudbalera brani gol. Svi smo podjednako krivi što se tiče golova“.
Iako je Vladmir Stojković triput savladan (zabeležio i četiri odbrane), crno-beli su bili u zaostatku i zbog učinka bekova Nemanje Miletića i Slobodana Uroševića, dok su štoperi Bojan Ostojić i Strahinja Pavlović „krpili“ koliko su mogli. A nisu mogli sve.„Ušli smo bojažljivo u meč. Mančester je bio bolji rival, odigrao je najbolju utakmicu u Ligi Evrope dosad. Uspeli smo da spustimo loptu u nekim periodima igre, ali smo na kraju izgubili. I prvi meč smo ušli obazrivo, ali sada smo mnogo više, zbog atmosfere, stadiona kvaliteta igrača. Ovo je vrhunski fudbal, koji nas očekuje ako mislimo da igramo na vrhunskom nivou. Ostale su još dve utakmice, protiv AZ Alkmara i Astana koje moramo da pobedimo ako mislimo da idemo dalje“, nada se Strahinja Pavlović.
Proces sazrevanja na velikoj sceni Kalabi ide od ruke, a nešto slično, samo u manjoj meri, doživljava godinu dana mlađi Filip Stevanović„Nismo zadovoljni. Nismo lepo ušli u meč. Momci iz Junajteda su zasluženo pobedili, čestitam im i želim mnogo sreće u nastavku takmičenja u Ligi Evrope. Lep je osećaj igrati na Old Trafordu, naročito za mene. Najmlađi igrač Partizana, sa 17 godina igrati na Old Trafordu. Sve se to briše zbog poraza. Najbitnije je da ekipa pobeđuje, što se nije desilo. Očekujem pobede u preostala dva susreta, mislim da to možemo da izguramo na lep način, da prođemo grupnu fazu“, optimista je Filip Stevanović.
Pogledajte novu epizodu serije Ekipizza...
FOTO: FK Partizan, Reuters