رئیس پلیس فتای آذربایجان شرقی درباره سوء استفاده برخی فرصت طلبان از شرایط زلزله هشدار داد.
به گزارش ایسنا؛ سرهنگ محسن محمودی اظهار کرد: باتوجه به حادثه رخ داده و تجارب گذشته، متاسفانه کلاهبرداران برای سوء استفاده از این شرایط با اعلام شماره حساب ها و ارسال پیامک ها و معرفی درگاه های جعلی پرداخت تحت عنوان کمک به زلزله زدگان به کلاهبرداری از مردم و خالی کردن حساب های بانکی آنها خواهند پرداخت.به گزارش فرماندهی انتطامی استان، وی گفت: توصیه می‌شود به این پیام‌ها که در شبکه‌های اجتماعی و پیام رسان‌ها به ویژه اینستاگرام و تلگرام منتشر و یا در قالب پیامک به آنها ارسال می شود اعتماد نکرده و کمک های خود را از طریق سازمان ها و نهادهایی مانند کمیته امداد و هلال احمر که رسما اعلام می شود، اهدا کنند.