गुजरात के लोगों को चक्रवात 'महा' से राहत मिली है। भारतीय मौसम विभाग (आईएमडी) ने गुरुवार को कहा कि चक्रवात 'महा' अरब सागर में कमजोर हो गया और राज्य में दस्तक दिए बगैर ही दबाव वाले क्षेत्र में तब्दील हो गया। आईएमडी ने कहा कि अरब सागर से उठा चक्रवात बुधवार को तेजी से कमजोर पड़ा और गुरुवार सुबह तक गहरे दबाव और फिर दबाव वाले क्षेत्र में तब्दील हो गया। आईएमडी ने एक विज्ञप्ति में कहा कि दबाव वाला क्षेत्र गुजरात के वेरावल तट से करीब 100 किलोमीटर दक्षिण में है।
विज्ञप्ति के अनुसार, इसके पूर्व-उत्तरपूर्व की ओर बढ़ने और फिर अगले 12 घंटे के दौरान दक्षिण गुजरात तट पर कम दबाव वाले क्षेत्र के रूप में परिवर्तित हो कमजोर होने की संभावना है। इसके अनुसार, इस मौसमी परिस्थिति के कारण अगले दो दिनों में गुजरात के ज्यादातर हिस्सों में हल्की से मध्यम बारिश होगी।
अहमदाबाद आईएमडी केंद्र के निदेशक जयंत सरकार ने कहा, 'महा' अब चक्रवात नहीं रहा। यह गुजरात तट पर दस्तक दिए बगैर समुद्र में दबाव वाले क्षेत्र में परिवर्तित हो गया है। अगले दो दिनों में ज्यादातर जिलों में बारिश हो सकती है। आईएमडी ने कहा कि बहरहाल मछुआरों को अगले 12 घंटे के दौरान समुद्र में न जाने की सलाह दी गयी है क्योंकि वहां मौसम की परिस्थितियां खराब होगी।
यें भी पढ़ें: दिल्ली एनसीआर को मिलेगी प्रदूषण से राहत, अगले दो दिनों में बारिश के आसार