امام‌جمعه دلوار گفت: متأسفانه از برخی مراکز بوم گردی‌ها و مکان‌های اقامتی در روستاها گزارش خوبی نمی‌رسد و فساد، بی‌حجابی و بی‌بندوباری در برخی از این مکان‌ها بیداد می‌کند.
به گزارش فارس، حجت‌الاسلام زاهد دوست در خطبه‌های امروز نماز جمعه دلوار با تبریک ۱۲ ربیع‌الاول مصادف است با سالروز ولادت باسعادت پیامبر رحمت و مرحمت حضرت محمد (ص) به روایت اهل سنت و آغاز هفته وحدت افزود: هفته وحدت، ازجمله ابتکارات سرنوشت‌ساز امام راحل است. ابتکاری که بیش از هر زمان دیگری امروز برای جهان اسلام و ملت‌های مسلمان نجات‌بخش است و می‌تواند توطئه‌های دشمنان را کم اثر کند.
امام‌جمعه دلوار با اشاره به بیانات مقام معظم رهبری در دیدار دانش آموزان و دانشجویان به مناسبت ۱۳ آبان افزود: برخی به‌اشتباه تصور می‌کنند آمریکایی امروز با آمریکای اول انقلاب متفاوت است و خوی درندگی و خصومت آمریکا تمام‌شده است درحالی‌که ما راه مستقیم و راهبرد اصلی انقلاب را از نائب امام عصر (عج) می‌گیریم و ایشان با پشتوانه منطق ِ عقل وحی و تجربه بارها فرموده‌اند آمریکا همواره گرگ‌صفت و درنده است و در این دیدار هم فرمودند آمریکای سال ۹۸ همان آمریکای سال ۴۳ و ۵۸ است. با همان روحیه‌ی گرگ‌صفتی وحشی‌گری ذاتی که امروز با شیوه‌ها و ابزارهای جدیدتر انجام می‌دهد.
زاهد دوست تأکید کرد: باید به این افراد بگوییم اشتباه نکنید خوی درندگی و گرگ‌صفتی آمریکا به پایان نرسیده اما آنچه در حال زوال و پایان است ابرقدرتی آمریکاست و این را هم نائب امام زمان بارها فرموده‌اند که آمریکای امروز اما؛ به‌مراتب ضعیف‌تر از گذشته است و رو به افول نهاده و به‌سرعت تبدیل به یک کشور معمولی خواهد شد.
وی افزود: دمیدن تنفس مصنوعی در کالبد بی‌روح آمریکا به صلاح نظام اسلامی و ملت ایران نیست و ملت ایران هم به پشتوانه منطق، عقل و تجربه هرگز زیر بار مذاکره مجدد با شیطان بزرگ نمی‌رود.
امام‌جمعه دلوار به ۲۰ آبان سالروز شهادت سردار حسن تهرانی مقدم پدر صنایع موشکی ایران (۱۳۹۰ ش) اشاره کرد و اظهار داشت: امنیت و آسایشی که داریم و پیشرفت‌های چشمگیر صنایع موشکی ما مدیون مجاهدت‌ها و تلاش‌های شبانه‌روزی این سردار مؤمن و انقلابی است.
زاهد دوست با انتقاد از وضعیت برخی اقامتگاه‌ها بوم گردی در بخش دلوار افزود: متأسفانه از برخی مراکز بوم گردی‌ها و مکان‌های اقامتی در روستاها گزارش خوبی نمی‌رسد و فساد، بی‌حجابی و بی‌بندوباری در برخی از این مکان‌ها بیداد می‌کند.
وی تأکید کرد: این وضعیت سزاوار جامعه اسلامی و منطقه دلاور خیز دلوار نیست و دهن‌کجی به احکام اسلام و ضروریات دین برای مردم ما قابل‌تحمل نیست.
وی بابیان اینکه باید با هنجارشکنان برخورد قاطع و بدون تعارف کرد، افزود: انتظار داریم مسئولین امر به‌ویژه میراث فرهنگی بر روی این مراکز بوم گردی مدیریت و نظارت بیشتری داشته باشند و اجازه تکرار این وضعیت ناشایسته را ندهند.
زاهد دوست بابیان اینکه هرگز به دنبال محدود کردن فضای تفریح و گردشگری نیستیم، تأکید کرد: اوضاع ساحل هم همچنان نگران‌کننده است؛ نظارت و مدیریت‌ها باید بیشتر شود و به افراد فرصت‌طلب و هنجارشکن اجازه سوء استفاده داده نشود.
امام‌جمعه دلوار به وجود گورستان لنج‌ها واقع در بخش دلوار اشاره کرد و افزود: امروز با بی‌مدیریتی و عدم نظارت بجای اینکه این مکان به یکی از جاذبه‌های گردشگری تبدیل شود یا با تبدیل به اقامتگاه یا رستوران فرصت شغلی برای جوانان ایجاد شود، متأسفانه به محلی برای هنجارشکنی و اقدامات ضد اخلاقی شرم‌آور تبدیل‌شده که از مسئولان شهرستان و بخش با جدیت می‌خواهم برای این وضعیت چاره درستی بی اندیشند.