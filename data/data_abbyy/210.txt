UPDATE 15.01 // Forțele de ordine au efectuat percheziții la întreprinderi distribuitoare de gaze naturale, care au prejudiciat S.A. ,,Moldovagaz” și întreprinderile afiliate acesteia, în proporții de 20.000.000 de lei.
Perchezițiile au fost desfășurate la întreprinderile ,,Moldovatransgaz”, „Șoldănești-Gaz”, ,,Ialoveni-Gaz”, ,,Bălți-Gaz”. Polițiștii și procurorii au ridicat documente relevante cauzei penale, dar și mijloace bănești de proveniență necunoscută, de la persoane publice. Materialul probatoriu ridicat de către oamenii legii va fi examinat pentru stabilirea circumstanțelor pe faptul implementării unei scheme frauduloase, care a cauzat aceste prejudicii.
Menționăm că, perchezițiile efectuate au legătură cu cele desfășurate în luna octombrie, la societatea comercială ,,Ungheni-Gaz”.
Dacă vinovăția persoanelor implicate va fi demonstrată, acestea riscă închisoare de până la 15 ani cu închisoarea.
______________
UPDATE 11.13 // Poliția Republicii Moldova informează că în aceste clipe ofițerii Inspectoratului Național de Investigații al IGP în comun cu procurorii PCCOCS efectuează percheziții la societățile comerciale „Moldovatransgaz”, „Șoldănești-gaz”, ,,Ialoveni-gaz”, ,,Bălți-gaz”.
„Moldovatransgaz” este operator de gaze naturale, iar „Ialoveni-gaz”, „Bălți-gaz” sunt operatori de distribuție de gaze naturale. Toate aceste întreprinderi sunt întreprinderi afiliate SA „Moldovagaz” și sunt societăți comerciale separate.
__________
Procuratura pentru Combaterea Criminalităţii Organizate şi Cauze Speciale efectuează percheziții la compania Moldovatransgaz.
Informația a fost confirmată pentru Jurnal.md de către purtătorul de cuvânt al Procuraturii Generale, Emil Gaitur.
Procuratura pentru Combaterea Criminalităţii Organizate şi Cauze Speciale va reveni mai târziu cu un comunicat de presă.