כמה יצרניות רכב פרסמו השבוע תחזיות קודרות לגבי המשך השנה, הנובעות בין היתר מטייפונים, ירידה במכירות ושינויים בשערי מטבע.
על פי הודעה שפרסמה מיצובישי מוטורס, המהווה כיום חלק מברית רנו ניסאן מיצובישי, הרווח התפעולי לשנת 2020 יהיה כ-30 מיליארד ין (275 מיליון דולר) – צניחה של 66% ביחס לתחזיות הקודמות שעמדו על 90 מיליארד ין.
לפי מיצובישי, הירידה הניכרת ברווח התפעולי נובעת ממה שהיא מתארת כשינויים חדים בשערי מטבע – וגם מירידה במכירות בכמה זירות בינלאומיות, בהן צפון אמריקה ואוסטרליה.
בנוסף, לפי מיצובישי, נדרשת השקעה ניכרת במחקר ופיתוח המשפיעה על תוצאות החברה. לדברי טקאו קאטו, מנכ"ל מיצובישי, בעת הקרובה תידרש החברה לקיצוצי כוח אדם.
במקביל מודיעה פוג'י תעשיות כבדות, החברה האם של סובארו, על ירידה צפויה ברווח התפעולי בשנה הבאה. לפי פוג'י תעשיות כבדות, צפויה סובארו לרשום רווח תפעולי בגובה 220 מיליארד ין (שני מיליארד דולר) בשנת 2020 – ירידה של 15% ביחס לתחזית הקודמת.
לפי סובארו – הסיבה העיקרית להורדת ההתחזית היא הטייפון "האגיביז" שגרם לעצירת הייצור, ממנה לא התאוששה החברה עד כה, וגם שינויים בשערי החליפין של הין מול הדולר.