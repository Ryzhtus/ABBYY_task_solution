Selektor Srbije Ljubiša Tumbaković objavio je spisak igrača na koje računa za poslednja dva meča kvalifikacija za EURO 2020. Orlovi su se od palsmana na završni turnir (ovim putem) oprostili, pa će mečevi sa Luksemburgom (14. novembar) i Ukrajinom (17. novembar) u Beogradu poslužiti kao priprema za ono što nas čeka u plej-ofu Lige nacije.
Tumbaković ovoga puta nije previše tumbao, ali određenih promena ima. Najveće se tiču napada i veznog reda. Đorđe Despotović iz Orenburga jedini je debitant na spisku. Iskusni napadač dočekao je u 27. godini prvi poziv u A selekciju. On je poslednji put nosio dres s državnim grbom daleke 2013, ali kao član mlade reprezentacije. Despotović je pažnju prvukao dobrim igrama u ruskoj Premijer ligi ove sezone. Bio je strelac šest golova...
Ako je Despotović debitant, onda Filipa Đuričića svrstavamo u povratnike. Njega pune tri i po godine nije bilo među Orlovima. Nekadašnji igrač Benfike, Sampdorije, Anderlehta...postigao je dva gola prošlog meseca u Seriji A, protiv Intera i Verone, postavši tako ozbiljan konkurent za startnu postavu Sasuola.
Kada je u pitanju golmanska trojka sve je isto kao za oktobarsko okupljanje - Dmitrović, Rajković, Rockov. Čuvar mreže Vojvodine tada je naknadno pozvan umesto Borisa Radunovića, ali očito da je zadovoljio, pa je zadržao status A reprezentativca. Među defanzivcima jedna promena. Stefan Mitrović iz Strazburga je otpao, a na njegovo mesto došao Uroš Spajić iz Krasnodara, kog nije bio u sastavu za Paragvaj i Litvaniju.
Zanimljivo da je Ljubiša Tumbaković među 27 kandidata našao mesto i za Milana Pavkova, napadača Crvene zvezde, koji je na meču protiv Totenhema doživeo povredu. Očekuje se, međutim, da će visoki golgeter otkazati, pošto se njegov oporavak ne očekuje u skorije vreme.
Kao pre mesec dana ponovo u sastavu nema Luke Jovića, Darka Lazovića, Aleksandra Kataija, te povređenih Matića i Nastasića.
Evo kompletnog spiska:
GOLMANI: Marko Dmitrović (Eibar), Predrag Rajković (Rems), Emil Rockov (Vojvodina).
DEFANZIVCI: Nemanja Miletić (Partizan), Marko Gobeljić (Crvena zvezda), Nikola Milenković (Fjorentina), Nikola Maksimović (Napoli), Uroš Spajić (Krasnodar), Nemanja Milunović (Crvena zvezda), Aleksandar Kolarov (Roma), Milan Rodić (Crvena zvezda), Filip Mladenović (Lehija).
VEZNI RED: Luka Milivojević (Kristal Palas), Saša Lukić (Torino), Nemanja Gudelj (Sevilja), Nemanja Maksimović (Hetafe), Nemanja Radonjić (Marselj), Dušan Tadić (Ajaks), Adem Ljajić (Bešiktaš), Sergej Milinković Savić (Lacio), Filip Đuričić (Sasuolo), Mijat Gaćinović (Ajntraht), Filip Kostić (Ajntraht).
NAPADAČI: Aleksandar Mitrović (Fulam), Milan Pavkov (Crvena zvezda), Andrija Pavlović (APOEL), Đorđe Despotović (Orenburg).
Foto: MN Press