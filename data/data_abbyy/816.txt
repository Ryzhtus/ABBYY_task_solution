ปชป.ส่งแกนนำกล่อมคีย์แมนรัฐบาล ดัน "มาร์ค"นั่งประธานกมธ.ศึกษาแก้รัฐธรรมนูญ "สาทิตย์"ชู 2 เหตุผล"รอบรู้-เปิดใจรับฟังความเห็นต่าง" ด้าน"ชินวรณ์"เผยรอวิปรัฐบาลเคาะจันทร์หน้า "เทพไท"กระทุ้ง"บิ๊กตู่"ส่งสัญญาณ พปชร.เลิกส่งคนแข่ง
เมื่อวันที่ 7 พ.ย.  นายสาทิตย์ วงศ์หนองเตย ส.ส.ตรัง พรรคประชาธิปัตย์ กล่าวถึงความคืบหน้ากรณีมติพรรคเสนอให้นายอภิสิทธิ์ เวชชาชีวะ อดีตนายกรัฐมนตรี และอดีตหัวหน้าพรรคประชาธิปัตย์ เป็นประธานกรรมาธิการ (กมธ.) วิสามัญศึกษาการแก้ไขรัฐธรรมนูญ  ว่า  ต้องรอผลการหารือของคณะกรรมการประสานงานพรรคร่วมรัฐบาล (วิปรัฐบาล) ก่อน เพราะพรรคประชาธิปัตย์มอบหมายให้นายชินวรณ์ บุณยเกียรติ รองหัวหน้าพรรคประชาธิปัตย์ และรองประธานวิปรัฐบาล นำมติพรรคไปแจ้งวิปรัฐบาลแล้ว ซึ่งถือว่ายังมีเวลา เพราะคาดว่าจะได้พิจารณาแต่งตั้งกมธ.ชุดนี้ในวันที่ 13 พ.ย.นี้  สำหรับเหตุผลที่พรรคประชาธิปัตย์มีมติสนับสนุนนายอภิสิทธิ์ เนื่องจาก กมธ.ชุดนี้จะเป็นจุดเริ่มต้นในการแสวงหาความเห็นร่วมของสังคมในเรื่องการแก้รัฐธรรมนูญ ดังนั้นกมธ.ดังกล่าวจึงไม่ได้คุยเฉพาะวิธีแก้ไข แต่คงศึกษาตัวรัฐธรรมนูญทั้งฉบับเพื่อพิจารณาจุดที่ควรปรับปรุง ซึ่งพรรคมองว่าต้องไม่มีการแบ่งฝ่ายในพรรคการเมือง และต้องฟังเสียงจากบุคคลภายนอกด้วย ประธานคณะกรรมาธิการฯ จึงต้องเป็นผู้มีบทบาทสำคัญ มีความรอบรู้ เคยผ่านการใช้รัฐธรรมนูญมองเห็นจุดอ่อนช่องว่างต่างๆ และที่สำคัญต้องเปิดใจกว้างรับฟังความเห็นต่าง ซึ่งนายอภิสิทธิ์มีคุณสมบัติที่เหมาะสมจะทำหน้าที่นี้นายสาทิตย์ กล่าวอีกว่า ตำแหน่งนี้ไม่จำเป็นต้องเป็นของพรรคที่มีเสียงข้างมาก เพราะเป็นการทำงานของสภาฯ เหมือนกรณีเลือกประธานสภาฯ ที่ได้นายชวน หลีกภัย จากพรรคประชาธิปัตย์ ได้รับการยอมรับทั้งจากคนในสภาและคนภายนอก จึงต้องทำความเข้าใจกับพรรคพลังประชารัฐต่อไป ส่วนที่มีข่าวว่าพรรคพลังประชารัฐจะเสนอชื่อนายสุชาติ ตันเจริญ รองประธานสภาฯนั้น ก็ต้องฟังเหตุผลซึ่งกันและกัน โดยพิจารณาตัวเลือกที่ดีที่สุด เป็นบุคคลที่มีความเหมาะสมที่สุด ซึ่งพรรคให้แกนนำไปคุยกับระดับแกนนำหลักของรัฐบาล เพื่อลดความระแวงแคลงใจด้วย เพราะกมธ.ชุดนี้จะศึกษาในเชิงวิชาการ เสนอทางเลือก ไม่ได้เป็นผู้แก้รัฐธรรมนูญอยู่แล้ว เพียงแต่การเริ่มนับหนึ่งสำคัญมาก ถ้าเริ่มได้ด้วยความเห็นที่ตรงกัน ก็จะเป็นผลดีต่อการแสวงหาความร่วมมือและการหาฉันทามติจากสังคม ไม่ให้การแก้รัฐธรรมนูญไปเป็นชนวนความขัดแย้ง ซึ่งจากที่คุยกับหลายฝ่ายก็มีเสียงสนับสนุนนายอภิสิทธิ์ค่อนข้างมากด้านนายชินวรณ์ กล่าวว่า  ตนนำมติพรรคประชาธิปัตยแจ้งต่อวิปรัฐบาลแล้ว โดยวิปของแต่ละพรรคจะไปหารือภายในพรรคของตัวเอง ก่อนที่วิปรัฐบาลจะกลับมาประชุมในวันที่ 11 พ.ย.นี้
ขณะที่นายเทพไท เสนพงศ์ ส.ส.นครศรีธรรมราช พรรคประชาธิปัตย์ เปิดเผยว่า  กรณีที่พล.อ.ประยุทธ์ จันทร์โอชา นายกรัฐมนตรีและรมว.กลาโหม ระบุว่า ไม่ขัดข้องต่อข่าวที่ว่านายอภิสิทธิ์ เวชชาชีวะ จะมาเป็นประธานคณะกรรมาธิการวิสามัญศึกษาปัญหาและแนวทางแก้ไขรัฐธรรมนูญ และบอกว่าเรื่องดังกล่าวเป็นเรื่องของรัฐสภานั้น ตนเห็นด้วยกับแนวความคิดนี้ของพล.อ.ประยุทธ .เพราะพล.อ.ประยุทธคงเห็นความสามารถและศักยภาพในการทำงานของนายอภิสิทธิ์เป็นอย่างดี เพราะเคยเป็นผู้ใต้บังคับบัญชาของนายอภิสิทธิ์มาก่อนในสมัยนายอภิสิทธิ์เป็นนายกรัฐมนตรี แต่การแสดงท่าทีของพล.อ.ประยุทธ์ในครั้งนี้ อยากให้ส่งสัญญาณไปยังพรรคพลังประชารัฐซึ่งเป็นพรรคการเมืองหลักของรัฐบาล ให้เสียสละโดยการไม่สนับสนุนคนของพรรคเข้ามาแข่งขัน เพราะในขณะนี้น่าจะมีเพียงแกนนำของพรรคพลังประชารัฐเท่านั้น ที่ไม่ยอมให้นายอภิสิทธิ์เป็นประธานคณะกรรมาธิการวิสามัญชุดนี้ ถ้าพล.อ.ประยุทธ์ อยากเห็นความปรองดองให้เกิดขึ้นในบ้านเมือง อยากให้มีความเป็นเอกภาพในพรรคร่วมรัฐบาล ก็ควรดำเนินการอย่างใดอย่างหนึ่งให้พรรคพลังประชารัฐสนับสนุนนายอภิสิทธิ์เป็นประธานคณะกรรมาธิการวิสามัญในครั้งนี้ให้สำเร็จนายเทพไท กล่าวต่อว่า ส่วนการที่พล.อ.ประยุทธ์ บอกว่าเรื่องนี้เป็นหน้าที่ของรัฐสภา รัฐบาลไม่มีส่วนเกี่ยวข้องนั้น ก็เป็นความจริงตั้งเริ่มต้น ที่พรรคการเมืองเกือบทุกพรรคได้เสนอญัตติด่วนที่เกี่ยวข้องกับการศึกษาและแก้ไขรัฐธรรมนูญ ซึ่งในส่วนรัฐบาลไม่ได้มีท่าทีหรือข้อเสนอใดๆเกี่ยวกับญัตติในครั้งนี้มาก่อนเลย และในเมื่อพล.อ.ประยุทธ์ ออกมาปฎิเสธว่ารัฐบาลไม่มีส่วนร่วมกับญัตตินี้ และบอกว่าให้เป็นความรับผิดชอบของฝ่ายนิติบัญญัติ ดังนั้นการตั้งคณะกรรมาธิการวิสามัญชุดนี้ ก็ไม่ควรมีคณะกรรมาธิการในสัดส่วนของรัฐบาลด้วย ควรให้เป็นคณะกรรมาธิการในสัดส่วนของพรรคร่วมรัฐบาล และพรรคร่วมฝ่ายค้านเท่านั้น หรือจะนำเอาจำนวนกรรมาธิการในสัดส่วน ครม.12คน มาเกลี่ยให้พรรคการเมืองทุกพรรคในสภาผู้แทนราษฎรก็สามารถทำได้ ซึ่งจะตรงกับแนวความคิดของพล.อ.ประยุทธ์อย่างแท้จริง"ถ้าพล.อ.ประยุทธ์มีความจริงใจ ไม่ปากว่าตาขยิบ ก็รีบส่งสัญญาณ หรือเชิญแกนนำพรรคพลังประชารัฐมาพูดคุยทำความเข้าใจกัน เพื่อให้ทุกอย่างเป็นไปตามความต้องการของท่านที่ประกาศไว้ และถ้าท่านทำได้จริง ผมเชื่อว่าทุกอย่างก็จะเดินไปอย่างราบรื่น จะถือได้ว่าเป็นจุดเริ่มต้นของความปรองดอง และความสมานฉันท์อย่างแท้จริง" นายเทพไทกล่าว.