انفجار شدیدی بغداد پایتخت عراق را بامداد روز جمعه به لرزه در آورد.
به گزارش ایرنا انفجار همزمان با ادامه حضور صدها تن از معترضان در میدان تحریر بغداد در چهاردهمین روز از دور دوم اعتراضات یک ماه اخیر صورت گرفته است.
هر چند طی سه روز گذشته حضور معترضان به شکل قابل توجهی روند نزولی گرفته است.از دقایقی پیش صدای آژیر آمبولانس ها و بالگرد در مرکز بغداد شنیده می شود.
با تکرار انفجارها در مرکز بغداد به نظر می رسد این انفجارها مربوط به نارنجک صوتی باشد هر چند انفجارها همچنان ادامه دارد اما هنوز گزارش رسمی در خصوص آن منتشر نشده است.
در روزهای اخیر گزارش شده که برخی افراد در میان تظاهرکنندگان از نارنجک های صوتی علیه نیروهای امنیتی استفاده کرده اند.
برخی گزارش ها حاکی است درگیری میان ماموران و تظاهرکنندگان در پل احرار و برخی نیز در منطقه باب معظم و پل شهدا سخن می گویند.
طی سه روز گذشته این مناطق بعضا شاهد اقدام برخی معترضان به بستن خیابانها و روشن کردن آتش بود که با مداخله نیروهای امنیتی و استفاده از گاز اشک آور پراکنده شدند.
ستاد عملیات نظامی عراق اعلام کرده در بغداد فقط در میدان تحریر اجازه تجمع می دهد و باتجمعات و بویژه اقدامات خشن افراد در سایر نقاط شهر برخورد می کند.
این ستاد از چند روز پیش اعلام کرد که با مشخص شدن مطالبات تظاهرکنندگان و قبول آن از سوی دولت از این پس تنها در نقاط مخصوص تجمع در شهرها اجازه تجمع داده می شود و با کسانی که خارج از این نقاط به بستن راهها و اختلال در نظم و اقدامات خشونت بار دست بزنند طبق قانون مبارزه با تروریسم و برخورد قضایی خواهد شد.