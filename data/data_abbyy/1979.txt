האם העשירים הפסיקו להתעשר? לפי דו"ח חדש שהתפרסם היום (ו') המיליארדרים ראו כיצד ההון שלהם מתכווץ בשנה האחרונה - לראשונה זה 15 שנה.
לפי דו"ח המיליארדרים ל-2019 שפורסם היום על ידי UBS/PwC, ההון של המיליארדרים התכווץ ב-4.3% בשנה האחרונה, שהם 388 מיליארד דולר - לרמה של 8.5 טריליון דולר. "מפץ המיליארדרים של חמש השנים האחרונות עבר כעת תיקון טבעי", אמר ג'וזף סטדלר (Josef stadler), שעומד בראש חטיבת ההון הגלובלית של UBS, בהצהרה. "הדולר החזק, בשילוב התגברות אי הוודאות בשוקי ההון וסביבה גיאו-פוליטית מאתגרת, יצרו את התנאים להתכווצות הזו".
מי שרשמו הפסד גדול במיוחד היו עשירי סין, כולל אלו מהונג קונג ובאזור אסיה-פסיפיק. ההון הפרטי בהונג קונג התכווץ בשיעור של 4% ל-319.8 מיליארד דולר בשנה האחרונה, כך לפי הדו"ח, שמדגיש את החודשים של המחאה נגד השלטון הסיני שהשביתו את העיר. ההון הפרטי של עשירי סין התכווץ בשיעור חד יותר - של 12.8% - מה שהוציא עשרות עשירים מרשימת המיליארדרים.
לפי הדו"ח, בארה"ב נרשמה דווקא מגמה הפוכה, בעיקר בזכות יזמי הייטק שהונם תפח ב-3.4% בשנה האחרונה והגיע ל-1.3 טריליון דולר. ההון של המיליארדרים בארה"ב עלה בשיעור קל של 0.1% (חדשות טובות עבור מייסד אמזון ג'ף בזוס, מייסד מיקרוסופט ביל גייטס ומייסד פייסבוק מארק צוקרברג). בנוסף, מספר המיליארדרים בארה"ב עלה ב-4.8% והגיע ל-749 איש בסוף שנת 2018.
אוכלוסיית המיליארדרים הגלובלית גם גדלה, ולפי הדו"ח מספרם עומד על 2,101 איש - תוספת של 589 מיליארדרים בחמש השנים האחרונות. הצמיחה הזו נרשמה הרבה בזכות הנשים בחבורה, שלפי הדו"ח מספרן גדל בשיעור של 46% בחמש שנים - גבוה בהרבה משיעור העלייה במספר המיליארדרים הגברים - 39% באותו פרק זמן.
למרות הירידה בעושרם הכללי של המיליארדרים, לפי הדו"ח עסקיהם ממשיכים לשגשג. למעשה, סין עדיין מייצרת מיליארדר חדש כל יומיים או יומיים וחצי.