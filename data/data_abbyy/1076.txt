Svojevremeno je to bila prava mala srpska zajednica na Lužu. Za Benfiku su igrala osmorica Srba: Stefan Mitrović, Miralem Sulejmani, Lazar i Filip Marković, Ljubomir Fejsa, Nemanja Matić i Filip Đuričić. I samo od transera Markovića i Matića cela se priča višestruko isplatila portugalskom velikanu, da ne pominjemo koliko se i Fejsa “ugradio“ u silne trofeje unete u vitrinu. Cela ta generacija odavno je stvar istorije, trenutno u Lisabonu zastavu Srbije brane samo Andrija Živković i Mile Svilar – iako još čekamo da vidimo da li će on braniti za Orlove ili Belgiju – a po svemu sudeći od januara neće biti nijednog.
Ugledna A Bola piše da su dvojica Srba na listi od tri fudbalera koji će ovog januara izvesno napustiti Benfiku. Doduše, u Živkovićevom slučaju pisali su to već više puta, ali nikako nisu uspeli da pronađu pravog klupca. Svojevremeno su se pominjali čak i neki premijerligaši i obeštećenje od 35.000.000 evra. Letos je aktuelna bila Nica koja je nudila svega oko 10.000.000 evra, ali je, kako su tad pisali portugalski mediji, Živkovićev otac Jovica stopirao transfer.
Međutim, sada bi mogao da se predomisli. Ili možda čak i morao. Meseci na klupi su značajno uticali na kvalitet Živkovićeve igre. Videli smo smo to još na Evropskom U21 prvenstvu u Italiji i San Marinu u junu. Sve do tog turnira Andrija je dominirao u konkurenciji vršnjaka, na tri utakmice u Trstu nije baš odskočio, najblaže rečeno. Bilo je i razumljivo jer je u period od marta pa do kontinentalnog šampionata odigrao samo pet minuta. Ispostavilo se da je to bio samo uvod u agoniju. Ove sezone ni minut na terenu za sada već 23-godišnjeg igrača.
Kad izuzmemo reprezentativne utakmice za mlađe selekcije dolazimo do toga da je Živković za osam meseci odigrao samo PET minuta za Benfiku?! Nije tako trebalo da bude. Ali tako je kako je, pa su i u Lisabonu rešili da konačno prekinu mučenje. I sopstveno i Živkovićevo.
Sad je, piše A Bola, jedini cilj izvući 6.300.000 evra koliko je Benfika uložila u Živkovića, iako je on stigao nakon što mu je istekao ugovor sa Partizanom. Međutim, otac Jovica je tražio bonus za potpis i dobio ga je. Pride se izborio i za rastući ugovor. Jasno je zašto Orlovi žele rastanak i zašto ni ne razmišljaju o posebnoj zaradi. Pitanje je samo šta o tome misle Živkovići, mada bi posle svega i oni morali da shvate da im ostanak u Lisabonu neće doneti ništa dobro, bar ne dugoročno. A iako se ranije pisalo da Živkovićev ugovor traje do 2021, Portugalci sada tvrde da on ističe tek 2023. A Bola tvrdi da ni sam igrač ne želi da se dalje zadržava na Lužu i da je samo pitanje ko će od zainteresovanih kupaca da se javi,
Uz Živkovića iz kluba će i Svilar, ni za njega nema mesta u timu, kao i Kajo Lukas za kojeg je Benfika izdvojila 4.100.000 evra kamo bi od Al Aina iz UAE otkupila 75 odsto ugovora brazilskog krilnog igrača.
(FOTO: Reuters)