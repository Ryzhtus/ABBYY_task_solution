معاون سیاسی وزیر امور خارجه کشورمان گفت که ایران از کشورهای اروپایی انتظار دارد تا منافع جمهوری اسلامی را در فروش نفت تامین کنند.
به گزارش ایسنا، سیدعباس عراقچی، معاون سیاسی وزیر امور خارجه ایران در حاشیه کنفرانس عدم اشاعه هسته‌ای در مسکو در پاسخ به خبرنگار اسپوتنیک که می‌پرسید "به نظر شما نتایج انتخابات رئیس‌جمهوری آمریکا در سال آینده چه تاثیری بر برجام خواهد داشت؟" گفت: این رویداد هیچ تاثیری بر برنامه‌ریزی‌های ما ندارد.
عراقچی همچنین در خصوص گام بعدی ایران در صورت عمل نکردن کشورهای اروپایی به تعهداتشان گفت: ما بسته به تحولاتی که شکل خواهد گرفت، تصمیم گیری خواهیم کرد. هیچ تصمیمی را از الان نمی توانیم اعلام کنیم.
وی در پاسخ به این سوال که ایران چه انتظاری از طرف‌های اروپایی یا آمریکایی خود دارد، عنوان کرد: منافع ایران باید در برجام تامین شود که مهمترین آن توانایی ایران در فروش نفت و دریافت درآمدهای ناشی از نفت از طریق بانکی خواهد بود.
به گزارش ایسنا، کنفرانس بین‌المللی عدم اشاعه ( انرژی هسته ای- خلع سلاح و عدم اشاعه) یکی از بزرگترین کنفرانس‌ها با موضوع هسته‌ای است که از تاریخ 16 لغایت 18 آبان ماه با حضور 40 کشور و 250 شخصیت بین‌المللی در مسکو برگزار می‌شود.
در این کنفرانس که نمایندگانی از سازمان‌های بین‌المللی IAEA ،CTBTO، UNODA نیز حضور دارند موضوعاتی از قبیل کنترل تسلیحات بین روسیه و آمریکا- جنبه‌های مختلف برنامه جامع اقدام مشترک ( برجام) - تنش‌های خاورمیانه - عدم پیشرفت در خلع سلاح هسته‌ای کره شمالی و سایر موضوعات مرتبط مورد بحث و تبادل نظر قرار خواهد گرفت.
عباس عراقچی معاون سیاسی وزیر خارجه کشورمان روز شنبه در پنل اختصاصی با موضوع توافق هسته‌ای ایران، آخرین وضعیت برجام را تشریح خواهد کرد.
معاون وزیرخارجه کشورمان درحاشیه کنفرانس بین‎المللی منع گسترش تسلیحات هسته‌ای و خلع سلاح گفت: هیچ کشوری درحسن نیت ایران درحفظ برجام تردید ندارد.
سید عباس عراقچی گفت: درعین حال هیچ کشوری تردید ندارد که اگر ایران از منافع برجام بهره مند نشود به کاهش تعهدات برجامی ادامه خواهد داد.