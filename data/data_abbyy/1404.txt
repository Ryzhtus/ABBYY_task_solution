Eduardo N., un poliţist care a participat la tentativa eşuată de arestare a lui Ovidio Guzman, fiul celebrului traficant de droguri Joaquin "El Chapo" Guzman, a fost asasinat, fiind împuşcat de peste 150 de ori, informează cotidianul Le Figaro.
Pe materialele video ale asasinatului, care a fost comis joi, se observă doi bărbaţi înarmaţi coborând dintr-o maşină şi îndreptându-se către un alt vehicul parcat în parcarea unui centru comercial din Culiacan, capitala statului mexican Sinaloa. Asasinii, înarmaţi cu arme semiautomate, au tras mai multe rafale asupra vehiculul ofiţerului de poliţie şi apoi au plecat, lăsând în urmă victima împuşcată cu peste 150 de gloanţe.
Ofiţerul a participat la operaţiunea de arestare a fiului lui El Chapo, pe data de 17 octombrie. În urma reţinerii lui Ovidio Guzman în oraşul Culiacan au izbucnit lupte de stradă, astfel că, după câteva ore, forţele de securitate mexicane l-au eliberat pe fiul traficantului, decizia fiind luată pentru protejarea vieţilor oamenilor.