Potvrdio je čuveni američki trener Rik Pitino da će uskoro i zvanično preuzeti grčku nacionalnu selekciju i započeti pripreme za evropske kvalifikacije i predolimpijski turnir, a istog dana pojavio se i u svojoj OAKA Areni koja mu se poklonila i dočekala uz stojeće ovacije! Pitino je dobio i prigodne poklone od vlasnika Panatinaikosa Dimitrisa Janakopulosa, a klub s kojim je osvojio duplu krunu prošle sezone podario mu je sigurnu pobedu nad Valensijom - 91:80.
Dugo je Panatinaikos lomio Valensiju u utakmici koja će domaćinu mnogo značiti za dalji uspon forme, a mir u kući doneo je Vesli Džonson trojkom kojom je na minut i po pre kraja utakmice doneo Panatinaikosu kapitalno vođstvo od devet poena (85:76) posle čega je i definitivno sve bilo rešeno.
Fantastičnu utakmicu iza sebe ostavio je Pitinov miljenik Nik Kalates kome je samo jedna asistencija nedostajala da upiše tripl-dabl! Za nešto manje od 30 minuta u igri ubeležio je 13 poena (6/12 za dva, 0/3 za tri), pa još 12 skokova i devet asistencija. Panatinaikos je meč završio s petoricom igrača sa dvocifrenim učinkom, a najbolji je bio Dešon Tomas sa 19 poena. Tajris Rajs je imao 14, Džimer Fredet 12, a Džonson 11 poena.
Kod gostiju neprikosnoven je bio Džordan Lojd koji je umalo postao košmar za Panatinaikos. Imao je 27 poena (8/10 iz igre, 3/3 za tri), te još osam asistencija i pet skokova, uz po dve ukradene i izgubljene lopte za indeks korisnosti 41! Bojan Dubljević je imao 11 poena i pet uhvaćenih lopti, dok je Vanja Marinković odigrao tek osam i po minuta i imao tri poena...
EVROLIGA - 7. KOLO
ČetvrtakZenit - Himki 73:87/Holins 25 - Buker 20/
Crvena zvezda - Real Madrid 60:75/Beron 17 - Ljulj 16/
Olimpijakos - Efes 67:86/Pol 15, Milutinov 10 - Micić 27/
Makabi - Alba 104:78/Dibartolomeo 19 - Siva 14/
Olimpija Milano - Baskonija 81:74/Dela Vale 15, Micov 12 - Stauskas 15/
Petak
Fenerbahče - Bajern 90:82/Vilijams 19 - Monro 19/
Žalgiris - Barselona 86:93/Grigonis 14 - Higins 27/
Panatinaikos - Valensija 91:80/Tomas19 - Lojd 27/
Asvel - CSKA Moskva 67:66/Lomaž 15 - Džejms 14/