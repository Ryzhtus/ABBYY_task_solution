স্টাফ রিপোর্টার ॥ নানা দেশের সাহিত্য। লেখকরাও একেকজন একেক দেশ থেকে এসেছেন। বাংলা ভাষা ও সাহিত্যের সঙ্গে মিলে মিশে একাকার হয়ে গেছে বিশ্বসাহিত্য। আরও নির্দিষ্ট করে বললে, ইংরেজী ভাষার আশ্রয়ে থেকে বাংলাকে চেনা এবং চেনানোর একটি প্রয়াস। প্রয়াসটির নাম দেয়া হয়েছে ‘লিটারারি ফেস্টিভ্যাল’ বা লিট ফেস্ট। গত কয়েক বছর ধরে আলোচনায় থাকা উৎসবের আনুষ্ঠানিক উদ্বোধন করা হলো বৃহস্পতিবার। সংস্কৃতি মন্ত্রণালয়ের সহায়তায় উৎসবের আয়োজন করেছে যাত্রিক। এবার নবম আসর। ভেন্যু যথারীতি বাংলা একাডেমি প্রাঙ্গণ। তিনদিনের আয়োজন। প্রথম দিনেই মোটামুটি জমজমাট। সমকালীন সাহিত্যের দাবি, দায় এবং প্রবণতাগুলো নিয়ে আলোচনা হচ্ছে। চা বা কফি হাতে চলছে গল্প আড্ডা। সাহিত্যের উৎসবে বাঙালী সংস্কৃতির নানা উপাদানকে যুক্ত করা হয়েছে। সব মিলিয়ে অন্যরকম এক মিলনমেলা।
উদ্বোধনী আয়োজন
সাহিত্যের আয়োজন হলেও, উদ্বোধনী মঞ্চে ছিল ধ্রুপদী নাচের পরিবেশনা। নৃত্য সংগঠন সাধনার শিল্পীদের পরিবেশনা উৎসবের আমেজ ছড়িয়ে দেয়। পরে ছিল আলোচনা পর্ব। এ পর্বের প্রধান অতিথি ছিলেন সংস্কৃতি প্রতিমন্ত্রী কে এম খালিদ। এ সময় আয়োজক প্রতিনিধি ছাড়াও উপস্থিত ছিলেন বাংলাদেশী বংশোদ্ভূত ব্রিটিশ লেখক মনিকা আলী ও বাংলা একাডেমির মহাপরিচালক কবি হাবীবুল্লাহ্ সিরাজী।
উৎসব উদ্বোধন করে সংস্কৃতি প্রতিমন্ত্রী বলেন, লিট ফেস্ট-এর আগে ‘হে ফেস্টিভ্যাল’ নামে অনুষ্ঠিত হয়েছে। সেটির মাধ্যমে বহির্বিশ্বের সাহিত্যকে বাংলাদেশে পরিচিত করানোর চেষ্টা আমরা দেখেছি। আর এখন বাংলা সাহিত্যকে বিশ্বদরবারে তুলে ধরার চেষ্টা হচ্ছে। আগামী বছর এ আয়োজনের শ্রী এবং মান আরও বৃদ্ধি করতে মন্ত্রণালয় উদ্যোগী হবে বলে জানান তিনি। অন্য প্রসঙ্গ টেনে প্রতিমন্ত্রী বলেন, মিয়ানমারের ১১ লাখ নাগরিক বর্তমানে আমাদের আশ্রয়ে আছে। তাদের লালন পালন করা আমাদের জন্য এখন কঠিন হয়ে পড়েছে। অতিরিক্ত মানুষের চাপে আমাদের সমাজ সংস্কৃতি ক্ষতিগ্রস্ত হওয়ার আশঙ্কা দেখা দিয়েছে। এ অবস্থায় উৎসবে যোগ দেয়া বিদেশী অতিথিদের নিয়ে সমস্যাটি আলোচনা করা ও আন্তর্জাতিক ফোরামে তুলে ধরে প্রতিকার পাওয়ার পরামর্শ দেন প্রতিমন্ত্রী।
অনুষ্ঠানে ম্যানবুকারের জন্য সংক্ষিপ্ত তালিকায় মনোনীত সাহিত্যিক মনিকা আলী বলেন, বাংলাদেশী বংশোদ্ভূত হলেও এবারই প্রথম বাংলাদেশে এসেছি আমি। এসে ভীষণ সম্মানিত বোধ করছি। এ আয়োজকদের প্রতি কৃতজ্ঞতা জানান তিনি। পরে জনকণ্ঠকে তিনি বলেন, উৎসবে বিভিন্ন দেশের মানুষ আসছেন। একটা আদান প্রদান হচ্ছে। একে অন্যকে জানছে। এর ফলে ভাল কিছু হবে বলেই আশা প্রকাশ করেন তিনি।
আয়োজকদের পক্ষে ঢাকা লিট ফেস্টের পরিচালক কাজী আনিস আহমেদ বলেন, আমরা উৎসবটি আয়োজন করি চিন্তার উৎসব হিসেবে। দর্শনার্থীদের উপস্থিতি এই উৎসবকে সরব ও সবল করে তোলে। আমাদের গভীর আশা, এই বিশাল বাংলা এবং তার গোটা জনবল একদিন মুক্তচিন্তার বিশাল, সুদৃঢ় পাটাতনে পরিণত হবে।
আরেক পরিচালক আহসান আকবর বলেন, এ উৎসব ফিকশনের সঙ্গে বিজ্ঞান, বিজ্ঞানের সঙ্গে কবিতা, কবিতার সঙ্গে কলার মেলবন্ধন ঘটায়। বাক স্বাধীনতা, বহুত্ববাদ এবং রাজনীতির বিভিন্ন প্রেক্ষাপট ও মুক্তচিন্তার দাবি দিয়ে আমাদের আয়োজন সাজানো হয়।
আয়োজকদের পক্ষে সাদাফ সায বলেন, বই এবং কবিতা একজন মানুষের আমূল পরিবর্তন ঘটাতে পারে। আমরা তিন পরিচালক শব্দ ও আইডিয়ার শক্তিতে বিশ্বাস করি। এটি আমাদের উৎসব আয়োজনে অনুপ্রেরণা যোগায়।
উৎসবে যোগ দেয়া বিদেশী অতিথিরা
উৎসবে দেশের সমকালীন লেখক কবিদের বড় একটি অংশ যোগ দিয়েছে। বিদেশী অতিথিদের ঘিরেও কৌতূহলের শেষ নেই। স্ব স্ব ক্ষেত্রে খ্যাতিমান ব্যক্তিত্বরা আমন্ত্রিত হয়ে আসছেন। জানা যায়, সব মিলিয়ে লিট ফেস্টে পাঁচ মহাদেশের ১৮ দেশ থেকে শতাধিক বিদেশী এবং দুই শতাধিক বাংলাদেশী সাহিত্যিক সাংবাদিক গবেষক ও রাজনীতিক অংশগ্রহণ করছেন। বিভিন্ন সেশনে অংশ নিয়ে গুরুত্বপূর্ণ আলোচনা করছেন তারা। উৎসবের বিদেশী অতিথিদের তালিকায় রয়েছেনÑ পুলিৎজার বিজয়ী লেখক জেফরি গেটলম্যান, ডিএসসি পুরস্কারজয়ী সাহিত্যিক এইচএম নাকভি, ইতিহাসভিত্তিক লেখক উইলিয়াম ডালরিম্পল, ভারতীয় রাজনীতিবিদ ও লেখক শশী থারুর, কবি তিশানি দোশি, সাহিত্যিক স্বপ্নময় চক্রবর্তী, কবি ও সাংবাদিক মৃদুল দাশগুপ্ত প্রমুখ।
সাহিত্যমনাদের মধ্যে কথা হওয়ার সুযোগ
প্রথম দিন ভাষাশহীদ ভাস্কর্যের সামনে দাঁড়িয়ে কথা হচ্ছিল সৈয়দ মনজুরুল ইসলামের সঙ্গে। জনকণ্ঠকে তিনি বলেন, এ ধরনের উৎসবে সবার সঙ্গে দেখা সাক্ষাতের খুব ভাল সুযোগ হয়। কথা হয়। কে কি নিয়ে ভাবছেন, লিখছেন কি বিষয়ে তা জানা যায়। সমৃদ্ধ হওয়ার সুযোগ পাই আমরা। লিট ফেস্টে বিদেশী অনেক সাহিত্যিক এসেছেন তাদের সঙ্গে কথা বলা যাচ্ছে। এই কথা বলার গুরুত্ব আছে জানিয়ে তিনি বলেন, আমি চাই সাহিত্যমনারা নিজেদের ভেতরে কথা বলুক। একে অন্যকে জানুক। লিট ফেস্ট সে সুযোগটি করে দিয়েছে বলে মন্তব্য করেন তিনি।
৯০ টি সেশন
আয়োজক সূত্র জানায়, উৎসবে প্রায় ৯০টি সেশন রাখা হয়েছে। নানা বিষয়ে সরাসরি আলোচনা যেমন হবে, তেমনি থাকছে পর্যালোচনার সুযোগ। দর্শক শ্রোতারা উপস্থিত থেকে প্রশ্ন করতে পারবেন। নিজের মন্তব্য তুলে ধরতে পারবেন। এবারের ঢাকা লিট ফেস্ট বঙ্গবন্ধু শেখ মুজিবুর রহমানের স্মৃতির উদ্দেশ্যে উৎসর্গ করা হচ্ছে।
বইয়ের স্টল
উৎসব প্রাঙ্গণে রয়েছে বেশ কিছু বইয়ের স্টল। এসব স্টল থেকে বই পড়া ও সংগ্রহ করা যাচ্ছে। এ ছাড়াও আছে বিশাল একটি প্যাভিলিয়ন। এখান থেকে বহির্বিশ্বের বেস্ট সেলার বইগুলো পাওয়া যাচ্ছে।
আজকের আয়োজন
উৎসবের দ্বিতীয় দিনে আজ প্রদর্শিত হবে বঙ্গবন্ধু কন্যা শেখ হাসিনার ওপর নির্মিত ডকু ফিল্ম ‘হাসিনা : আ ডটার্স টেল’। পরে চলচ্চিত্রটির নির্মাতা পিপলু খান তার নির্মাণ অভিজ্ঞতা তুলে ধরবেন। ভারতীয় চলচ্চিত্র নির্মাতা কৌশিক মুখার্জীও কথা বলবেন তার চলচ্চিত্র নিয়ে।