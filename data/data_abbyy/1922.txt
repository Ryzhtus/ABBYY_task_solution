El ple de l'Assemblea de Madrid ha aprovat, amb els vots de PP, Cs i Vox, una proposició no de llei que insta el govern espanyol a il·legalitzar els partits independentistes "que atempten contra la unitat d'Espanya":
La proposició no de llei l'ha presentat Vox i tant el PP com Ciutadans hi han presentat esmenes que la formació d'extrema dreta ha rebutjat. La viceconsellera de Justícia, la popular Yolanda Ibarrola, ha dit que la proposta de Vox té "un caire electoralista".
Malgrat les crítiques, però, el PP i Cs han acabat donant-hi suport. El PSOE, Unides Podem i Més Madrid hi han votat en contra.
Volen incloure els CDR en la llista d'organitzacions terroristes
La proposició no de llei, que no té caràcter vinculant, també demana que es demani a la Unió Europea que inscrigui els Comitès de Defensa de la República (CDR) a la llista d'organitzacions criminals i terroristes. A més, també es demana la suspensió immediata de qualsevol pagament o subvenció que pugui estar rebent.
Torrent: "Les conviccions nacionals per davant de la democràcia"
El president del Parlament, Roger Torrent, ha recordat la prohibició de debatre sobre l'autodeterminació a la cambra catalana i ho ha comparat amb la decisió de l'Assemblea de Madrid.