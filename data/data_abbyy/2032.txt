In een recent interview met Game Informer verzucht Yu Suzuki dat hij Shenmue 3 slechts tussen de 5 en 7,5 zou geven. Wat zullen zijn pr- en marketingcollega’s blij met hem zijn.
Hier spreekt geen valse bescheidenheid uit, maar een immense ambitie: net als een Hideo Kojima (Metal Gear; Death Stranding) en Kim Swift (Portal) tornt Suzuki aan het medium games. Hij wil en zal experimenteren met verhaalvertelling en gameplay, om zo zijn eigen draai aan gametradities te geven.
Maar hoe doe je dat met een Kickstarter en een relatief beperkt budget? Je kunt natuurlijk conceptuele games maken, zoals Everything of That Dragon, Cancer. Alleen is Shenmue nooit zo’n soort game geweest. Deeltje één was anno 1999 de duurste game ooit en bleek een van de belangrijkste grondleggers van open wereld-games. En ben je ondertussen ziek van quick-time events? Je kunt het Suzuki aanrekenen, want hij heeft ze met Shenmue grootgemaakt.
Shenmue 3 zal niet zo’n impact hebben; het is een direct vervolg op een titel van bijna twee decennia geleden, zij het gemaakt met de Unreal-engine en in iets grotere omgevingen. Misschien geeft Suzuki daarom een krappe voldoende aan zijn eigen game. Waarschijnlijk wilde ‘ie veel meer, maar zat er door het beperkte budget gewoon niet meer in.
Ondanks dit conservatisme is de game anders dan vrijwel iedere najaarsklapper – en dat komt vooral door de onnavolgbare en vooral charmante dialogen. Nog steeds ben je als Ryo Hazuki op zoek naar de man die je vader vermoord heeft. Die reis leidde je van Yokosuka in Japan naar Hongkong en het platteland in de Chinese Guangxi-provincie.
In de eerste twee uur van de game komt de moordenaar niet ter sprake, maar ben je in Bailu Village op zoek naar een paar kruimeldieven. Want ja, je moet prioriteiten stellen in je leven. Het is eten en gegeten worden, enzo. Je weet niet wie de dieven zijn, hoe ze er uitzien en wat ze precies gedaan hebben – en dus vraag je dorpsbewoners of ze je misschien kunnen helpen.
Echte hulp kun je niet verwachten. In het universum van Shenmue is vrijwel iedereen te beroerd om daadwerkelijk een fysieke stap voor je te zetten. In plaats daarvan sturen ze je van hot naar her, omdat die ene kruidenier of die doorgedraaide dronkaard misschien wel iets weten. Vaak weten ze minder dan niks of willen ze je eerst even in elkaar timmeren voordat ze het achterste van hun tong laten zien.
Maar het maakt eigenlijk niet uit wie je aantreft. Want verdomme, wat is het leuk om iedereen aan te spreken. Althans, in de previewversie (die vrijwel identiek is aan de demo die Kickstarter-backers in oktober ontvingen). Een grote, ronde tai chi-docent traint in het dorpje een groepje kinderen. Hij lijkt een sociale guy en natuurlijk is dat een goed startpunt voor je speurwerk. Echt nuttig is ‘ie niet: hij spreekt je toe in one-liners en steekt niet onder stoelen of banken dat ‘ie zichzelf wel erg getalenteerd vindt. Ook de dame die overduidelijk een oogje op je heeft, brengt je geen stap verder. En de lokale kung fu-meester vindt juist dat al dat gepraat een beetje onzinnig is en dat je vooral een met je zelf moet worden.
Al dit gezwets is heerlijk, juist omdat het allemaal niet zo serieus en doelgericht is. Zelfs al weet je waar je ongeveer naartoe moet, dan nog loont het zich om even een cafeetje in te stappen om bij te kletsen. De personages in Shenmue hebben elk hun eigenaardigheden en de Engelse voice-overs zijn lekker amateuristisch.
Dat laatste pakt fantastisch uit: terwijl zo’n beetje iedere verhalende game streeft naar realisme, zet Shenmue juist in op alles dat net een beetje gek, ongenuanceerd of schaamteloos is. Al die prietpraat is tig keer leuker dan de redelijk simpele en lompe gevechten. Hopelijk introduceert deeltje drie meteen een aantal fascinerende nieuwe personages introduceert, zodat je lekker met ze kunt ouwehoeren.
In Shenmue 3 hoef je niet de wereld te redden van haar ondergang, maar praat je tussen wat kung fu-moves door over koetjes en kalfjes. En wie had ooit gedacht dat small talk zo leuk kon zijn?