Bilanţul deceselor în urma unei misterioase afecţiuni pulmonare asociate cu utilizarea ţigaretelor electronice (practică denumită "vaping") a urcat la 39 de victime în Statele Unite, a anunţat joi Centrul pentru Controlul şi Prevenirea Bolilor din această ţară (CDC), potrivit DPA.
Agenţia americană din domeniul sănătăţii, care a colectat date referitoare la această afecţiune pulmonară din 49 de state americane din totalul de 50, a precizat că în acest moment au fost identificate 2.051 de cazuri pe teritoriul SUA, cu aproape 200 mai multe decât în urmă cu o săptămână.
Cele 39 de decese au fost confirmate în 24 de state, media de vârstă a pacienţilor decedaţi fiind de 53 de ani, cuprinzând persoane de la 17 la 75 de ani.
Potrivit informaţiilor din rapoartele anterioare, cea mai mare parte dintre cei afectaţi de această boală sunt "tineri, bărbaţi albi" cu vârsta medie de 24 de ani.
Deşi nu se cunoaşte cu exactitate cauza leziunilor pulmonare, CDC a precizat că în toate aceste cazuri pacienţii au utilizat ţigarete electronice.
Cei mai mulţi dinte cei care s-au îmbolnăvit au declarat că au folosit produse pe bază de THC (tetrahidrocanabinol), principala substanţă psihoactivă din canabis, "în special cele obţinute din comerţul stradal".
Până în acest moment, nu există date referitoare la cazuri similare identificate în Europa.