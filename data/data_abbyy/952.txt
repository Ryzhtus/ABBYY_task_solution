গৌতম পান্ডে ॥ ‘আমার মনে হয় ছাপার বইয়ের কাটতি আসলে এখনও সারাবিশ্বেই অনেক বেশি। আমার কাছে ছাপার বইয়ের প্রাধান্য ই-বুক অপেক্ষা অনেক বেশি। এটা একটা আকর্ষণীয় ব্যাপারও বটে। বিশ্বের একেক জায়গায় ই-বুকের চিত্রটা একেক রকম। কোন কোন জায়গায় ই-বুকের চাহিদা বাড়ছে আবার কোথাও কোথাও ই-বুকের বাজার তেমন নেই। আবার ছাপার বইয়ের ক্ষেত্রেও ব্যাপারটা একরইকম’-ঢাকা লিট ফেস্টের প্রথমদিনে এক সাক্ষাতকারে চতুর্থ ইন্ডাস্ট্রিয়াল রেভ্যুলিউশনে ই-বুক কি ছাপার বইয়ের জায়গা নিচ্ছে কিনা এমন প্রশ্নের উত্তরে এসব কথা বলেন বাংলাদেশী বংশোদ্ভূত ব্রিটিশ লেখিকা মনিকা আলী।
লেখালেখিকেই কেন বেছে নিলেন জানতে চাইলে মনিকা আলী বলেন, আমার সামনে আসলে আইডল হিসেবে কেউ ছিল না। অন্য অনেক কিছুই আমি হতে পারতাম। কিন্তু লেখালেখি আমাকে আত্মবিশ্বাসী করে তুলছিল। কারণ এখানে আমি যা করতে চাই তাই করতে পারছি, সত্যিকার অর্থেই যা করতে চাই। সেখান থেকেই আমার লেখক হওয়া। আমার নিজেকে সত্যিই ভাগ্যবান মনে হয়। আমি পাবলিশার খুঁজছিলাম এবং একটা সময় পেয়েও গেলাম। সত্যিই অনেক সময় জাদুকরী অনেক কিছু জীবনে ঘটে।
মনিকা আলী যখন বাংলাদেশ ছেড়ে যান তখন তার বয়স মাত্র সাড়ে তিন বছর। কোন স্মৃতি মনে আছে কিনা জানতে চাইলে তিনি বলেন, বাংলাদেশ ছেড়ে যাই যখন আমার বয়স মাত্র সাড়ে তিন বছর। তখনও আসলে লং টার্ম মেমোরি বলতে যা বলা হয় তা থাকবার কথা নয়। আমার একটু মনে আছে আমাদের একটা কালো বিড়াল ছিল। এ রকম টুকরো টুকরো কিছু ছবি আমার মনে পড়ে। ওগুলো আসলে কোন পোক্ত স্মৃতি নয়। তবে এখানে এসে এতো মানুষ দেখে আমার খুব ভাল লাগছে।
মনিকা আলী বাংলাদেশী বংশোদ্ভূত লেখক। তার লেখা বই ২৬টি ভাষায় অনূদিত হয়েছে। আন্তর্জাতিক পুরস্কার গ্রান্টার জন্য ২০০৩ সালে সেরা তরুণ ঔপন্যাসিক নির্বাচিত হন তিনি। যুক্তরাষ্ট্রের কলাম্বিয়া ইউনিভার্সিটিতে অধ্যাপনা করেন। তার প্রথম উপন্যাস ‘ব্রিক লেন’ বিশ্বখ্যাত ম্যান বুকার পুরস্কারের জন্য মনোনীত হয়েছিল।