مسئول مرکز لرزه نگاری تبریز وابسته به ژئو فیزیک دانشگاه تهران از ثبت ۱۵۳ زمین لرزه در آذربایجان شرقی در کمتر از ۲۴ ساعت گذشته خبر داد.
مجردی در گفت‌وگویی در شبکه سهند اظهار کرد: تا ساعت هفت امشب ۱۴ زمین لرزه کمتر از دو ریشتر، ۱۰۱ مورد زمین لرزه با بزرگی دو الی سه و ۳۴ مورد زلزله با بزرگی سه و چهار ثبت شده است.
وی اضافه کرد: همچنین ۳۴ مورد زمین لرزه با بزرگی چهار الی پنج ریشتر به ثبت رسیده است که با احتساب زمین لرزه اصلی آمار زمین لرزه‌ها به ۱۵۳ مورد می رسد.
مجردی با ارایه توضیحاتی در خصوص پس لرزه ۴.۸ ریشتری گفت: تضمینی برای نوسان زمین لرزه نداریم، ممکن است شاهد پس لرزه‌های بزرگ‌تری باشیم یا پس لرزه‌ها کاهش پیدا کند.
وی در واکنش به صحت انتشار برخی مطالب در خصوص تخلیه انرژی گسل‌ها در فضای مجازی بیان کرد: مطالب منتشر شده در فضای مجازی پایه علمی نداشته و قابل استناد نیست.
وی یادآور شد: در مورد زلزله یا پس لرزه هیچ ادله‌ای نداریم و هیچ دلیل علمی برای تکرار یا قطع آن نیز وجود ندارد، اما قطعا با فعال شدن یک منطقه، تا مدتی پس لرزه‌هایی را داریم که با شیب ملایم کاهش پیدا می‌کنند.
وی با اشاره به اقدامات مرکز لرزه نگاری تبریز پس از وقوع زلزله ۵.۸ ریشتری میانه بیان کرد: تیم ما از همان ساعات اولیه وقوع زمین لرزه، در این مرکز حضور پیدا کرده و رصد و پردازش پس لرزه‌های زلزله انجام شد.
وی، مدیریت بحران در این حادثه را نسبت به سال‌های گذشته بسیار خوب ارزیابی کرد و متذکر شد: مردم ما درایت و فهم بالایی از زلزله دارند، اما این کافی نیست.
وی خاطرنشان کرد: مردم بیشتر دقت داشته باشند و خونسردی، آرامش و اضطراب خود را در لحظه وقوع زلزله حفظ کنند. انتظار می‌رود مردم همکاری بیشتری داشته باشند.