مدیر روابط عمومی اداره کل آموزش و پرورش آذربایجان شرقی گفت: با توجه به تداوم عملیات امدادرسانی و پس لرزه‌ها و نگرانی مردم منطقه و در نظر گرفتن فضای مدرسه‌های این مناطق به منظور اسکان اضطراری، مدارس مناطق زلزله زده فردا تعطیل است.
به گزارش ایسنا؛ حسین صبور در گفت‌وگو با خبرنگاران در تشریح این خبر اظهار کرد: بر اساس تصمیم ستاد مدیریت بحران استانداری آذربایجان شرقی، مدارس مناطق میانه، سراب، بخش‌های ترکمنچای، کندوان، مهربان و کاغذکنان فردا شنبه، هجدهم آبان ماه در شیفت‌های صبح و بعد از ظهر در تمام مقاطع تحصیلی تعطیل اعلام شده است.
وی در ادامه خاطرنشان کرد: متاسفانه دو تن از فوت شدگان زمین لرزه اخیر دانش آموز بودند.