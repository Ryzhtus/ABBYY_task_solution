VALÈNCIA. El Trio Iturbi torna este diumenge a interpretar obres mestres del gran repertori, dins del cicle Cambra al Palau que es desenvolupa a l’Almodí. Es tracta del segon concert de la seua sèrie Beethoven i la modernitat, que a més planteja una sinergia amb el cicle Beeth 2020 de la temporada general del Palau de la Música, que està dedicat al geni alemany. El públic assistent podrà escoltar un recital amb el Trio en si bemoll major, op. 97, Arxiduc (1811) de Beethoven i el Trio (1914) de Maurice Ravel. La sèrie Beethoven i la modernitat és la seqüela de Beethoven 1-13, El projecte anterior d’este Trio.
El Trio està format pel violinista Fernando Pascual, el violoncel·lista Jorge Fanjul i el pianista Óscar Oliver, que expliquen que el programa “combina dos de les obres més genials mai escrites, separades per 100 anys: l’últim Trio de Beethoven, que va ser escrit mesos després que Napoleó envaïra Viena, i el Trio de Ravel, obra creada a l’inici de la Gran Guerra, d’autèntica enginyeria musical i amb influències de melodies tradicionals basques”. Prèviament, l'actor Tonino Guitián presentarà el concert al públic assistent.
Naix fa aproximadament quatre anys a partir d'altres agrupacions anteriors, en les quals compartixen unes inquietuds i reptes musicals que els portaran a desenvolupar este nou i il·lusionant projecte musical. Els tres membres han iniciat la seua marxa a través d'un dels repertoris més consistents, exigents, tècnics i apassionants que els ha portat a actuar a ciutats com Sion, Colònia, Weimar, Achen i altres ciutats franceses.