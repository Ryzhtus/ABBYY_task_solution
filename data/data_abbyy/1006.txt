رئیس ستاد مدیریت بحران با اشاره به وقوع بیش از ۶۰ پس لرزه در میانه و شهرهای اطراف گفت: پس لرزه ها نگرانی وقوع زلزله های بزرگ را از بین می برد.
به گزارش مهر، اسماعیل نجار عصر امروز در گفت‌وگو با خبرنگاران حاضر در منطقه زلزله زده میانه گفت: وقوع این تعداد پس لرزه باعث می شود تا نگرانی ها از وقوع زمین لرزه بزرگتر از بین رود و باید مردم در این خصوص آرامش خود را حفظ کنند.
وی با تاکید بر اینکه مردم دیگر شهرها نیز از پس لرزه‌ها ترسی نداشته باشند، گفت: مشکل خاصی وجود ندارد و این زلزله ها علامت مثبتی در زمینه کاهش خطرات بعدی است.
نجار با اشاره به اینکه وقوع چند زلزله بالای ۴ ریشتر باعث تخلیه انرژی زمین شده است، ادامه داد: وقوع پس لرزه‌ها انرژی زلزله را تخلیه می‌کند.
زلزله‌ای به بزرگی ۵.۹ ریشتر ساعت ۲.۱۷ دقیقه بامداد، حوالی شهر تَرک در شهرستان میانه را لرزاند.
علاوه بر روستای ورنکش، روستاهای ورزقان، هلمسی، برزریق، اشتینار، قشلاق نیز دچار تخریب شده اند.
گفتنی است شدت این زلزله در ترک میانه به قدری بالا بود که در شهرهای مختلف آذربایجان شرقی و اردبیل و گیلان و زنجان نیز احساس شد.
این زمین لرزه تاکنون باعث کشته شدن ۵ نفر شده است.